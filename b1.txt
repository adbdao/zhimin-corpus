<file>
<group>能海大師全集\基本三學</group>
<pb n="1"/>
<article>《定道資糧頌》</article>
能海法師 集

<img n="能海大師.jpg"/>

<img n="能海大師1.jpg"/>

　　 定道資糧頌目錄
　　 綱要十義
　　 門類大別——明禪境之大略。
　　 發心資糧——標大乘之旨歸。
　　 內外圓滿資糧——生希有心，始終慇勤。
　　 決定出離心資糧——厭生死流，深險漩復。
　　 戒律儀資糧——明別解脫之用，亦由此引起定念。
　　 根律儀資糧——治伏諸根非律，亦令其意根安如。
　　 於食正觀資糧——除減欲界依住之事，上定易得。
　　 悎寤瑜伽資糧——脫離諸蓋，刻刻精進，下貪不起。
　　 時存正知資糧——總以前各各之事儀，內心時存正知。
　　 杜多行資糧——集上條各各之資糧，外行恆時精進。

<bf>《定道資糧頌》</bf>
　　　　　　　　　  門類大別
震旦禪派二　次第非次第　次第依教觀 非次一心禪　靈山拈花笑
心心相印傳　證教海精髓　第一義悉檀 惟論見佛性　絕次第言談
攝上根上智　喻如天龍雨　我說二種通 宗通及說通　說者授童蒙
宗為修行者　次第禪總二　世間出世間 觀下地粗劣　忻樂上地靜
若定若上生　久住於觀行　從欲至非想 世間九次第　由親近善士
聰慧具堪能　知苦思斷集　修道趣涅槃 得有學智見　繼續修聖道
見修所斷斷　自離系涅槃　永超越三界 是為出世禪　共菩提無量
八背捨解脫　八勝處十遍　禪空滅盡定 除惑願智滿　神通正等明
<pb n="2"/>
引百千三昧　十力四無畏　唯佛不共法 皆從禪定生

　　　　　　　　　  發心資糧
發心遵智者　揀邪明正義　為利養修禪 多屬地獄心　名稱墮鬼神
眷屬墮畜生　勝他修羅心　若怖畏惡道 息諸不善業　多屬人類心
若善心安樂　多屬欲天心　得勢力自在 多屬魔羅心　欲利智捷疾
多屬外道心　希清淨梵處　屬色無色心 無悲心正智　邪僻二邊行
若住此心修　道之初步錯　知見愈超妙 距果路更遙　發心利他故
樂正等菩提　未度者令度　未解令解脫 未安者令安　未證滅令證
宏願無窮極　知願無自性　摧我慢大山 除極細習氣　方便不捨悲修禪清淨意

　　　　　　　　  內外圓滿資糧
善得人身難　丈夫根成就　或得女人身 非諸黃門等　生聖處中國
四眾賢善域　不墮篾戾車　邊方邪見地 不愚鈍頑騃　盲聾瘖啞等
不缺諸根支　解語能精勤　害父母羅漢 破僧出佛血　不已作當作
現生障登聖　淨心信佛說　法及毗奈耶 邪見背因果　惡法不生信
經無量大劫　修難行苦行　二資糧圓滿 成無上菩提　經重頌記別
諷誦目因緣　喻本事本生　方廣希論議 佛轉正法-輪　爾後經多時
正行正法具　次第作證理　能證正法者 了知修學人　如所證隨轉
作教授教誡　他謂施主施　淨命諸資具 衣食住病藥　四緣不差違

　　　　　　　　  決定出離心資糧
決定出離心　涅槃為上首　不因引他信 遠利養名稱　知世苦無常
滿欲溺更深　遠離眾憒鬧　障蓋惡尋思 此等善思維　得思所成智
由此殷重行　得修所成智　見生死過失 見涅槃功勝　發真正勝解
入諸諦現觀　證有學解脫　亦稱雲見道 由是長加功　證無學解脫
以此為人說　是名饒益他　以此作聞思 是名饒益自　以真修實踐
是建立正法　是供養如來　亦自證大樂 離眾苦邊際　寂然永清涼
得二空無我　是究竟解脫

<pb n="3"/>
　　　　　　　　　  戒律儀資糧
不虧身語業　無缺不穿漏　止持心明瞭 精密作守護　若行住坐臥
四種威儀路　能隨順世間　不越世間理 亦隨順毗尼　不越毗尼制
世間無譏毀　賢良諸善士　同法持律人 亦不作呵斥　謂若衣服事
便利用水等　楊枝入聚落　乞食受用事 蕩缽安置事　洗足敷設事
凡此諸所作　不違越毗尼　及善品加行 正法求受持　讀誦書寫事
尊長和敬業　參覲作侍承　病者起慈心 殷重若父母　盡力作供事
宣白法加行　慈悲詳告語　請問或聽受 翹勤無倦滿　有智同梵行
身力修敬事　讚善勵精勤　樂為他說法 靜處結跏坐　繫念正思維
倡伎婬女家　酤酒王大臣　博弈諸下賤 五處勿遊行　於微小罪失
而生大怖畏　犯已速還淨　勿由此因緣 障輕安觸證　漸近諸惡行
而入於惡趣　或為師佛見　天龍智眼觀 輕笑作呵斥　惡名惡稱頌
遐邇流佈聞　現法當來毀　終必惡趣淪 阿含十七事　正學善思尋
「虧損於尸羅」乃至「木叉得解脫」「見<bf>《律海十門》</bf>「觀擇功德過失門第七」

　　　　　　　　　  根律儀資糧
依止戒律儀　能防護意根　不流逸倒惡 色聲香味等　及能正修行
意根如律住　不虧根本戒　隨順威儀行 遠離於五家　常怖畏小罪
露罪具勇心　出離意堅決　不虧十種行 念如來讚喻　善現三業行
尸羅次第淨　護戒諸功德　毀犯墮何地 學修誓為首　刻刻觀淨命
依此正修行　常常不離念　恆久如是作 復委細所作　無間且殷重
再再熏修久　即得不忘念　正念常現前 由此任持力　有大勢功能
制伏色聲等　說為修正念　眼與色為緣 於中生眼識　眼識等無間
生分別意識　此分別意識　對可愛色色 將生染著心　不可愛色色
將生憎恚心　起非理分別　前念增上力 能防護此心　平息諸煩惱
令心住正理　若耳鼻舌身　不失念亦爾 意法互為緣　生分別意識
剎那及隨念　計度廣推尋　於可愛色法 將生染著心　不可愛色法
將生憎恚心　亦依前念力　能防護非心 停息諸煩惱　捨心正意住
云何能防護　謂對色塵境　聲香味觸法 不取其行相　及諸隨好等
不依彼諸相　心起惡尋思　令正念流漏 由忘失正念　或煩惱熾盛
<pb n="4"/>
雖不起於相　不起諸隨好　仍起惡尋思 使正意流漏　急修戒律儀
縛殺諸苦怖　復於眼所識　應警策眼根 不令入雜染　意等亦如是
再於諸境界　深見其過失　涅槃諸功德 刻刻應念知

　　　　　　　　  於食正觀資糧
食時應正觀　段食諸過患　深生厭惡想 然後作吞嚥　一者正受食
色香味觸美　齒舌作咀嚼　雜爛和唾津 變為可厭惡　涎液入喉咽
色香妙相失　成糞吐臭穢　二者食啖已 一分作消變　入血肉筋脈
骨髓皮膜間　化眾多品類　種種不淨質 諸蟲競食取　作增長養育
更餘成便穢　展轉趣下穴　遍身諸毛孔 皆出眾蟲糞　朝朝勤洗滌
不免腥膻氣　又飲食因緣　生無量疾苦 癰疽疥癩癬　瘷噎寒熱等
種種病難緣　皆由昧觸生　三者追求患 不避寒熱苦　自策勵劬勞
奔驅歷眾險　書數苦較計　謀略卑賤行 所求不諧遂　顰眉懷憂悲
拊胸作傷嘆　悲哭悶絕等　心掉亂癡狂 是積取諸患　四者防護過
作業得諧遂　獲飲食資糧　復生大憂苦 王賊等侵奪　火焚水漂蕩
散壞他欺昧　意外諸虧失　五者親變怨 由飲食因緣　父子起斗諍
況兄弟朋友　非親平常人　互相作非毀 展轉興斗訟　聚族以相諍
以手足器杖　彼此加毒害　能飲血食人 勝羅剎餓鬼　六者無厭足
如諸國王等　據國都大邑　不安享喜足 樂征戰兵戈　擊鼓吹角貝
揮刀放毒矢　車馬互衝馳　使血肉橫飛 傷身或致死　達多入泥犁
亦由五百鼎　七者不自在　為王臣所使 討攻堅牢城　遭熔銅鐵彈
冒矢石鋒刃　傷身或致死　倡優卑下苦 貪食而忘恥　八者起惡行
三業作諸罪　死時重病逼　受無量苦困 臨終獄境現　山岩倒石懸
見平生惡行　悔怖而捨命　以段食支身 令修集梵行　思如上過患
食時如食子　念施主財利　求積大艱險 以養親屬供　悲心而奉我
為求勝果故　如割皮肉痛　刺血拔毛苦 我安然享供　焉可不修行
以報施主恩　離憍慢邪命　不自舉輕他 得施心喜悅　他得亦隨喜
又往施主家　不望彼必施　恭敬多非少 妙好不緩遲　縱彼不惠施
終不起怨害　瞋恚嫌恨心　勿因此因緣 虧戒落惡趣　說食分四種
段觸思識食　養命起正行　而受用段食 要不苦耽著　安住出家姓
<pb n="5"/>
勿令身飽滿　充悅過時食　使諸根掉舉 意躁擾不安　引貪慾婬逸
嬉戲倡蕩行　又數數飽食　食啖諸肥膩 色香味具美　精妙希有食
謂能補益身　勇健體充實　無病常少壯 不衰朽長命　不生諸病患
多力能角戲　以香水沐身　塗香服細軟 飽食樂遊觀　耳目近倡伎
作樗蒲圍棋　拍鞠擲石戲　臨食若飢渴 竟啖自存護　耽嗜亦饕餮
難養亦難滿　增饑贏重疾　非法以追求 愛染貪無厭　迷悶癡受用
藏護起奮諍　身沉心遲鈍　氣息出入艱 極重睡眠纏　多聞聖弟子
觀食眾過患　愍念身中蟲　為道而食啖 非時不受食　不食非所宜
不極多極少　不消則不食　不貪染驕逸 離樂苦二邊　正法以追求知量知止足

　　　　　　　　  悎寤瑜伽資糧
若佛聖弟子　欲速急證道　超越得勇勢 剛決不可制　應策勵其心
精勤無間斷　成辦佛所行　悎寤時相應 悎寤言警惺　日夕恆覺悟
三業諸法行　不背於三學　日出至日沒 經行或宴坐　端身存正念
順障法修心　淨妙順貪慾　忿恚順嗔蓋 黑暗順惛睡　親屬國土覺
不死諸尋思　追憶往昔事　戲樂受用等 三世無記疑　昏沉睡眠蓋
對治修光明　面東坐露地　薄衣被量食 經行身禮懺　供侍三寶尊
造像嚴佛土　寫經刊印行　廣修事瑜伽 上供下施與　光明治暗略
福增障自泯　觀淨妙聖境　自導勸讚勵 慶慰逢三寶　觀三寶功能
念戒施天等　依教廣推尋　訶責於惛沉 睡眠諸過罪　思無常惡趣
念父母師訓　善友檀信恩　慚愧起精進 論議三藏理　正法聽聞持
大聲音讀誦　為人說宣示　觀星月方隅 冷水灑面洗　蓋未生不生
已生遣令去　若貪慾蓋纏　對治修背捨 觀青瘀膿爛　變壞作胮脹
眾蛆蟲食啖　血塗白骨觀　筋鎖及鎖骨 各各正意思　說貪慾過患
無量訶責門　讚離欲功德　三藏諸言論 聽聞善受持　通利抉擇精
對境生力用　不生生遣除　嗔蓋修慈意 無怨敵損惱　次第遍諸方
起無量勝解　修忍解真空　念無常因果 抉擇經論言　諸得失功過
掉悔內住心　制止念一處　數息存正知 餘如前條理　云何遠疑蓋
離十四無記　問橋求始末　石女兒角乳 正觀去來今　唯見其有法
唯見有事義　有無知有無　因果不錯謬 無事不增益　實有不減損
<pb n="6"/>
了無常苦空　正士能敬信　於佛無疑惑 勝解四諦理　恭敬和合僧
自觀不卑劣　亦不輕鄙人　聞法揀功過 亦如前者論　諸蓋不堅執
棄捨如便吐　如蒙重恥辱　使心染惱苦 慧贏害善品　佛聖賢並訶
天龍等輕恨　同梵行棄唾　長養身大種 轉起修行力　於善品加行
能相續增進　初後夜修行　中夜師子臥 右脅重累足　臥身莫動掉
善巧住光明　聞思修所起　法義趣向門 睡夢常隨轉　法相若現前
夢意起隨觀　若正意睡眠　亦能增定慧 若煩惱現前　常勇悍悎寤
起坐急動身　莫隨彼顛倒　臥時先策心 不下劣怠惰　常勇悍悎寤
警心如野鹿　思明旦早起　倍發勤精進 臥身不違儀　臥時不減增
一分正睡眠　身心俱湛能　後夜應時起 順障法修心


　　　　　　　　　  時存正知資糧
復次正知住　謂往還瞻睹　屈伸用衣缽 飲食啖嘗等　行住坐臥儀
精進悎寤事　語默解勞睡　一切有正知 五處不應往　唱令酤酒家
婬女國王家　旃荼羅下賤　又誹謗三寶 邪見難回者　應往剎利家
婆羅門居士　長者僚佐家　財富家商主 雖往應觀時　不太遲太早
彼家有遽務　戲樂營構等　世間弊穢法 忿諍斗亂時　暴亂惡象馬
惡牛犬車乘　不與共道行　不入雜鬧叢 蹈棘刺逾垣　越坑塹山崖
不溺深險水　不履踐糞穢　月喻往施家 慚愧離驕傲　蕩滌自身心
遠利養恭敬　自得不高心　他得不妒嫉 乃至知量受　終不作邪命
受用不愛染　不耽嗜饕餮　迷悶堅執著 一一能正知　已往正往時
所見眾色相　應觀不應觀　當正知分判 戲笑諸妓樂　角力歌舞等
母邑盛妙年　形色並美好　諸障壞梵行 能起惡尋思　若此等色類
是所不應觀　衰老年朽邁　傴僂憑杖行 上氣身戰掉　疾苦重病人
頭腹手足腫　皮膚色萎黃　瘡癰疥癩癬 遍身紅腐爛　身形委不起
諸根極暗鈍　缺支體手足　是等所應觀 或有夭喪死　一日或多日
身肉及內臟　眾鳥獸啖食　送死出殯喪 眾哀哭圍繞　悲怨痛別離
順梵行應觀　不搖身搖頭　搖臂及躑跳 攜手叉腰行  聳肩放言論
若入施主家　於座審觀坐　不許座勿坐 不放身翹足　交足大廣狹
<pb n="7"/>
斜坐倚柱壁　法服必齊整　幢形益眾生 持缽依學處　受食不違儀
經行閑定處　勿礙他作為　往來制伏心 勿掉舉過急　躁動身勞倦
皆不作經行　為專修善品　思維攝諸根 意不隨散亂　勿但事往還
時進而時停　行已跏趺坐　身形不倚斜 左右肩平整　頭不作傾仰
眼下視鼻心　唇齒舌自然　息出入無知 端身發正願　安住於背捨
若初夜後夜　晝日分亦爾　中夜如法息 光明正念知　後夜速悎寤
宴默或思維　或語論誦讀　遠離世典籍 綺飾巧文詞　無能引義利
如來所說法　極甚深甚深　空性相應理 及諸緣起義　殷重複無間
攝受令堅住　為成就修行　非利養稱敬 於如是諸法　說誦善通利
智慧善觀察　見理善了意　不習近喧雜 多業多言論　若言必稱量
合理而正直　寂靜順彼心　樂勤宣正法 宴默善思尋　於自有契證
遠離增上慢　下劣差別證　心不生喜足 得證必無退　時時習止觀
樂斷樂修證　無間殷重行　寒熱皆策進 為解勞寢息　當於隱蔽處
衣身須臾息　久則損善品　如是正知住 現生無罪犯　惡作變悔等習久自趣定

　　 杜多行資糧（亦譯為頭陀）…見<bf>《律海十門》</bf> 十二杜多勝行門第八此定道資糧者，
依宗喀巴大師<bf>《菩提道次第》</bf>、及<bf>《瑜伽》</bf>、<bf>《中邊》</bf>、<bf>《俱舍》</bf>、<bf>《成實》</bf>、<bf>《莊嚴》</bf>、
<bf>《中觀》</bf>等論（約近二十種經論），並其恩師教授教誡之言，以成此頌，為便自課，起正尋
思，兼利初學，不入歧途。其中親近善士、聞思修等各各資糧，於<bf>《菩提道次第頌》</bf>中已說
，今不再述。別則菩提道次第，比丘日誦、及本書三者應和合學修，分之則各各皆失其全分
功能也。比丘能海識。時在丙子夏，安居於五台之碧山寺，吉祥圓滿。
定道資糧附講
三界表

　　　　　　　　　　  欲界
　　 ———————————————————
　　 他　化　兜　須 忉　　　　　四
　　 化　樂　率　夜 利　　　　　天
　　 自　天　天　天 天　　　　　王
　　 在　　　　　　　　　　　　 天
<pb n="8"/>
　　 天　　　　　　　　　　 ———————
　  ——————————　 北　西　南　東
　　　　　  |
　　　　  空居　　　　　　 多　廣　增　持
　　　　　　　　　 　　　  聞　目　長　國
　　　　　　　　 　　　　  天　天　天　天
　　　　　　　　　　　　　　　　  |
　　　　　　　　　　　　　  （五趣雜居地）
　　　 　　　　　　　　　　　 色界
—————————————————————————————————
　  地梵淨　　　　　　 天禪四　　　天禪三　　 天禪二　　　　 天禪初
————————　————　　———　 　———　　　——————
大 色 善 無 無 無　 　廣 福 無　　遍 無 少　 光 無 少　　　大 梵 梵　梵
自 究 見 熱 煩 想　　 果 生 雲　　淨 量 淨　 音 量 光　　　梵 輔 眾（眾）
在 竟 天 天 天 天　　 天 天 天　　天 天 天　 天 天 天　　　天 天 天　天天 天
　　　　　　　　　　　  無色界
　　　　　　　　　　  —————
　　　　　　　　　　  非 無 識 空
　　　　　　　　　 　 想 所 無 無
　　　　　　　　　　  非 有 邊 邊
　　　　　　　　　　  非 處 處 處
　　　　　　　　　　  想
　　　　　　　　　　  處
　　　　　　　　　　  （四空天）

四禪、四空八根本定頌（依俱舍論）
靜慮四各二　於中生已說　定謂善一境 並伴五蘊性　初具伺喜樂
後漸離前支　無色亦如是　四蘊離下地 並上三近分　總名除色想
無色謂無色　後色起從心　空無邊等三 名從加行立　非想非非想
昧劣故立名　此本等至八　前七各有三 謂味淨無漏　後味淨二種
<pb n="9"/>
味謂愛相應　淨謂世間善　此即所味著 無漏謂出世　靜慮初五支
尋伺喜樂定　第二有四支　內淨喜樂定 第三具五支　捨念慧樂定
第四有四支　捨念中受定

初，五支即五支全。
二，三支如前。增內淨，足前為六。此實事十一（亦稱十一道支） 三，定支如前。增餘四
支，足前為十。
四，三支如前。增非苦非樂支，足前為十一。

　　　　　　　　　  滅盡定頌
使恆行染污　心心所法滅　諍根生死因 受想二法滅

　　　　　　　　　  四無量頌
云何慈無量　所緣盡有情　怨親各三品 能緣引快樂　定中作勝解
無怨敵損害　作廣大饒益　徧滿具足住 拔苦悲無量　慶樂說為喜
離私愛遍嗔　平等無量捨

　　　　  八背捨解脫（背捨三界貪久成稱解脫）
（一）內有色觀外色解脫。　 （二）內無色觀外色解脫。
（三）淨解脫身作證具足住。 （四）空無邊處解脫。
（五）識無邊處解脫。　　　 （六）無所有處解脫。
（七）非想非非想處解脫。　 （八）滅受想定身作證具足住（滅盡定）。

　　　　　　　　  八勝處（淨不淨雜觀）
（一）內有色觀外色少勝處。　（二）內有色觀外色多勝處。
（三）內無色觀外色少勝處。　（四）內無色觀外色多勝處。
（五）內無色觀外色青勝處。　（六）內無色觀外色黃勝處。
（七）內無色觀外色赤勝處。　（八）內無色觀外色白勝處。

　　　　　　　　　　  十偏處
<pb n="10"/>
觀青黃赤白地水火風空識等十法週徧於一切處也。
由聞法獲益深淺別利鈍根。
　　　　　　　　　　 ——（上）無學道
　　 利根聞法言下即證——（中）修道
　　　　　　　　　　 ——（下）見道

　　　　　　　 ——（上）毫無疑意能如說學修學修即能親證
　　 鈍根聞法後——（中）毫無疑意亦能如說學修精進不解而證悟遲緩或分證不全
　　　　　　　 ——（下）或有疑意多方始解或只學不修偏修廢學久修不證我執尊高多聞無慧

　　　　　　　　　  十四無記（又名十四難）
一、世界及我為常耶？
二、世界及我為無常耶？
三、世界及我為亦有常亦無常耶？
四、世界及我為非有常非無常耶？
五、世界及我為有邊耶？
六、世界及我為無邊耶？
七、世界及我為亦有邊亦無邊耶？
八、世界及我為非有邊非無邊耶？
九、死後有神去耶？
十、死後無神去耶？
十一、死後亦有神去亦無神去耶？
十二、死後亦非有神去亦非無神去耶？
十三、死後是身是神耶？
十四、身與神異耶？
（此外道問佛十四難句，佛不答之，無此事實故。）
======

<pb n="1"/>
<article>定道資糧頌講錄</article>
能海法師講授

（壬午年（一九四二年）正月上旬於蓉南近慈寺金剛道場）弟子隆蓮筆記
前言

前講比丘戒畢，茲續講定道資糧頌。戒防身口，猶有跡象可尋，定為心學，尤精微而難顯。
誠以心之為物，不可見，不可取，不可觸著，不可舉示，最難對治。世尊四十九年說法，不
外為此一事，令欲由戒學進窺心學，此定道資糧頌，實為津梁，故續講之。

於講本頌之先，且略談內地之心學。內地心學，自達摩東來以前，先有天台，後有賢首，禪
宗則自六祖而後，尤為發煌。宗風之興替，與世運隆污同一轉移。降及近代，言台宗者，惟
寧波諦閑老人於觀宗寺振其墜緒。賢首一宗，幾於絕跡。如寶光寺等處，雖曾數度敷講華嚴
，然八十卷之大文，僅消正文，亦須二三年之歲月，而學者又多見異思遷，此二三年之中，
聽者已數易其人，求能始終聽講，已為難得，何言修證。至於禪宗，因舉世競趨學教之途，
更復成廣陵散。一者領導乏其師資，二則學者根器陋劣，無篤信守道之士，淺嘗輒止，何能
成就。高旻寺來果和尚，有鑒於此，故限定住禪堂三年為期，用意固佳，然學者望望然去之
矣。至淨土一宗，固特與東土有緣，於在家修行事多無暇者，猶為契機。但今之學念佛法門
者，僅守一卷<bf>《小品彌陀》</bf>，便謂已足，未免狹隘。夫<bf>《小品彌陀》</bf>，乃正修之觀境，欲由
此一門而得成就，前後次第方便必須俱學，則<bf>《大品彌陀》</bf><bf>《觀無量壽經》</bf>不可不讀。夫九
品往生，修行各別，若不志求上品，勤修眾善，惟依一句洪名，縱得往生，花開見佛，更須
百千萬劫，乘願再來，惡道眾生，何能待乎。次則最近研究佛學者多尚唯識，惟成聞慧，偏
廢思修，曠日纍年，不求內心，輒舉三大阿僧祇方能成佛果以自慰。夫佛說三大阿僧祇，非
同世間時日可比。校內生徒，學年既滿，即為卒業。唯執文字，尚不能入加行道，遑論見修
無學。三大阿僧祇，何時方為究竟，於六道父母眾生，悲心無乃太薄乎。至於密宗，固已早
來內地，然其教不傳。今大藏中密乘經典雖多，儀軌及二種次第均尚闕如。北京雍和宮，雖
有蒙古喇嘛建立道場，如法修行，然與內地僧伽完全隔絕，自為風氣，影響殊小。漢僧之學
密法者，近人以大勇法師為最早，能海（法師自稱）亦與同時，而動機略異。勇法師最初志
學密乘，適有日本僧人來華，為讚日本密法殊勝，遂相偕東渡，殊至日本後，備歷艱苦，戒
亦幾於不保，所得亦少。因日本密法傳自東土，所謂東密者，其初祖僅留三閱月，所得僅有
<pb n="2"/>
念誦儀軌之一部分；所謂台密者，其初祖亦僅留華二三年，歸日後，於密法中有不能解者，
則以台宗教義解之，故稱台密。勇師既不滿於日本之密法，遂歸國，嗣從雍和宮白尊者聞西
藏密法之殊勝，遂決意入藏求密法。

能海入藏之因緣，復異於彼，內學院歐陽居士有弟子名黃某者，少年穎悟，志學梵文，得梵
文<bf>《彌陀經》</bf>一卷，與中文對較觀之，久之遂通其義。後於俄國公使館有秘書通藏文，教其
學藏文以為學梵文階梯，彼既研究藏文，乃從雍和宮所藏藏文經論中舉其內地尚無譯本者，
譯其標題，列為目錄，其所譯書目，流來成都，適餘出家未久，見之，遂興求法之念。時同
戒者有永光師、傳品師、果瑤師、果玉師四及巡視師即恆亮師一人，與餘同志，遂相偕行。
至打箭爐，從降巴格西學不久，即到裡塘，值有軍事，不能前進，遂阻於彼處，就一老格西
學經。老格西問以欲學念頌乎，答欲求略知法相及翻譯經論。老格西既不能漢語，餘等亦不
通藏語，問答全仗翻譯。老格西既知餘等之志，遂留餘等授以澤馬朗登，問澤馬朗登何義，
老格西亦未為餘等道之，但言極好而已。餘等遂從老格西學，從藏文拼音加、卡、迦、額始
，學至數月，仍不知澤馬朗登何義，唯誦其音，如持咒然，同人多不能耐。聞某寺有明版漢
藏對照之經典，亟往求觀，主者初秘不以示，繼獲見之，僅書首之序、書末列監刻臣工之名
、及經名標題系漢文而已，乃大失望，幸有所漢文經籍，聊可自修而已。久之，傳品師與巡
視師先回內地，果玉師果瑤師亦回打箭爐。餘覺修行中間有須就先師佛源法師請益之處，亦
擬外出。殊此志方萌，即得先師圓寂之消息，餘乃大慟。蓋餘入藏時，恐師不許，未及面辭
，心中常歉然也。師初慮餘知見不正，誤入歧途，嗣知餘入藏之見尚無大謬，常來書溫慰，
今餘雖不及見面請益，亦決志回內地一行，並擬至打箭爐，勸果玉果瑤二師仍入藏。殊行至
打箭爐，二師已外出。餘念及同行六人，已有四人外出，餘若再去，殊失檀越之望，遂仍留
打箭爐，從降巴格西學<bf>《菩提道次第》</bf>、<bf>《俱舍論》</bf>、<bf>《現觀莊嚴論》</bf>、<bf>《比丘戒》</bf>等，亦
學澤馬朗登，始知為因明也。三數年後，始依老格西學，乃略知修行途徑。勇法師亦在此，
時勇法師居未數月，即欲西進，求老格西打卜，言西進甚好。勇法師至甘孜，仍阻於軍事，
遂在甘孜圓寂。餘仍依老格西，頻聞讚歎拉薩殊勝。問可到拉薩否，則言未可。後老格西方
勸餘往拉薩，求老格西及降巴格西打卜，均吉。餘乃先回四川一行，籌辦資金，時民國十七
年也。餘既籌備就緒，復轉打箭爐，同行者二十餘人，慈親法師等在焉。既至，均留打箭爐
學藏語，遂同永嚴、永光、永輪師出發。時道路仍阻兵旅，漢人不能通過。德格老格西教餘
等改裝負背筴、持長矛、作藏中苦力狀前進，以為可免人眼目。殊出門後，藏人遇者，皆呼
甲米（言漢人也），始知偽裝不能掩護，乃晝伏叢薄中，旦繞小道前進，但德格為必經之道
<pb n="3"/>
，心中恆懸懸。一日打尖，遇壯夫持矛來就餘等釜中煮菜共飲，為餘等言，彼知道能繞過德
格至昌都，餘等隨行，又慮其為暴客，恆遣其前行而隨其後。越山爬嶺，皆人跡不到處。行
多日，糧盡，還不知昌都在何處。壯夫偕永光師購糧，遂負其行囊逸去，永光師隻身回。餘
等既失嚮導，問道於土著，知距昌都尚遠，乃耐心問路前行。時餘等久經跋涉，膚色都變，
人不復以甲米目之，故得暢行，直達拉薩，訪康薩仁波欽。
釋科目標題

茲講定道資糧。定道之有資糧，猶遠行必具資斧，資斧不具，雖數百里途程，猶不可達，況
修定之事，欲達成就之境，較之升雲漢覽日月，猶為遙遠者。資糧有福德智慧二種。無福德
資糧，如遠行無資斧；無智慧資糧，如遠行不識途徑。關於前者，戒律儀屬之；關於後者，
<bf>《菩提道次第》</bf>屬之。此書所列，即二者所不攝之一切習定必具之資糧也。

先講比丘戒，其用在防護身口粗習氣，其於佛法中之作用，即所以攝取於僧、乃至令正法久
住而已，欲出生死成佛道，非僅此一支便為已足。佛說法四十九年，言定居多，以出世正因
，非此不能成就也。故戒定慧三學，如手五指，但有一指，不能取物，五指駢生，亦不能取
物，必相得益彰，始各成其妙用。無定之慧，是為世智，遇境隨緣，顛倒不免；無戒之定，
易入歧途，魔障橫生，危難甚多，偶得境界，亦如蠹牙穿木，偶成文字，於得於失，無濟於
事；無定之戒，一暴十寒，始勤終怠，不能持久。必三學俱修，循序漸進，則如土就型，決
能成器，楷模既具，型式無乖也。

將釋頌文，先明科別。

<je>初、門類大別。明禪境界之大略。正詮定學，具見下集各篇所明，唯略陳觀境，使學
者粗知名相。</je>

<je>二、發心正邪。為習定初基，最須觀察。</je>

<je>三、內外圓滿資糧。觀暇滿難得，始能生殷重心，精勤不懈。</je>

<je>四、決定出離心資糧。明定須離世間八法，其心乃定。</je>
<pb n="4"/>

<je>五、戒律儀資糧。明別解脫戒於習定之用。</je>

<je>六、根律儀資糧。調柔諸根，悉令如律。若儒家所說四勿，亦根律儀所攝，但儒家僅
言非禮勿視，而不詳其何者非禮，何者勿視，何者應視，遇不應視而不得不視者，又如何？
此皆根律儀所詳者也。此二科為本篇之正文。</je>

<je>七、於食正觀資糧。具前二資糧，內尚有特易引生障者，即為飲食。欲界眾生依段食
住，此根難斷，雖久修行人，亦多因此事為障。或揀精粗，或嫌遲早，妨礙正修。出家二眾
，能過午不食，亦可於半日中暫息食慾，最應力行。在家居士，驟難行之，亦應時時持八關
齋戒，養成習慣。西藏有觀音法，減食法，依法修行，間日一食，行之既久，數日不食亦不
為苦。俟將儀軌譯出照修，於習定之益大矣。</je>

<je>八、牿寤瑜珈資糧。減少睡眠，遠離沉沒，策勤精進。</je>

<je>九、時存正知資糧。總攝以前各支，時存正知，亦即正見。時人多謂某也有正見，或
就某人求正見，夫正見者在心內，豈可舉以授人乎。</je>

<je>十、杜多行資糧。杜多，亦譯頭陀，亦譯抖擻，即發起增上精進之意。</je>

<sarticle>初 釋門類大別</sarticle>

<h1>甲一 禪派</h1>

<h2>乙一 總分二派頌</h2>

震旦禪派二  次第非次第

次第依教觀  非次一心禪

<pb n="5"/>
震旦梵語，義翻文物，以中國為文殊菩薩所化文物之邦也。「禪」，具雲禪那，即止觀雙運
。有云我修禪不修止觀，謬甚。

禪派：五天竺禪派，千差萬別，西藏以接壤故，求法者眾，皆承受之。逮阿底峽尊者時，法
流極為紊亂，尊者乃廓而清之，法傳白衣弟子仲登傑。尊者為彌陀化身，仲登傑則觀音化身
也，是為薩迦派。逮其末流，白衣雜處寺院，娶妻生子，略同日僧，梵行比丘，幾於絕跡。
我宗喀巴大師，始於薩迦教中出家，革除舊習，中興佛法。其最大之成就，一為復興戒學，
一為建立修行次第。今中國佛法混亂，略同西藏當時，大師之二種成就，亦正吾人今日所急需也。

禪派雖多，總分為二，一依次第，一非依次第。依次第者，依三藏十二部教典所示，次第而
修觀。非依次第者，即達摩祖師所傳之一心禪也。

達摩祖師為觀音化身，非不明次第也。以當時中國佛法，競尚文字，補偏救弊，故特以此一
門，攝受眾生。達摩示寂，有人見其擔一履西去，啟棺視之，惟存一履。蓋菩薩示現，僅留
佛法之片面，未可知也。

<h2>乙二 別示</h2>

<h3>丙一 一心禪頌</h3>

靈山拈花笑  心心相印傳

證教海精髓  第一義悉檀

惟論見佛性  絕次第言談

攝上根上知  喻如天龍雨

我說二種通  宗通及說通

<pb n="6"/>
說者授童蒙  宗為修行者

「靈山拈花笑」者，直指心源也。若非汝心，花於何有，隨舉一法，法法皆然，乃至柏樹子
、乾屎橛，莫非此意。

「心心相印傳」，如遇故人，冥然神會，不假言論，二心默契。六祖以前，無非如此，逮後
人根器陋劣，乃假話頭以為方便，念佛法門，亦從此流出，惟多得彌陀加持。至於密乘，亦
非不修此法，最切要者，即在生起次第修法身時，尤不可少。五代達賴，著有一書名<bf>《遇事
生心》</bf>。所謂心者，即般若空慧，於一切境，皆能以慧眼觀之是也。

「第一義悉檀」，悉言普，檀言施。佛說法普施眾生，有四悉檀：一、世界悉檀。如說修行
，則獲世間善利；二、對治悉檀。隨眾生心行差別而說；三、為人悉檀。隨眾生根器差別而
說；四、第一義悉檀。惟佛與佛乃能知之。

「惟論見佛性」，僅就見諦果位而言，不涉前後。

「絕次第言談」，教授傳承，端賴師資調伏，不假文字。

「攝上根上智」，根智釋如後。二祖乃至五祖，均深通三藏，六祖乃示現此宗普攝群機者也。

「喻如天龍雨」，天龍降澍大雨，壞陵谷，漂廬舍，令人恐怖。外道聞真空理，憂怖驚恐亦
如是。法水橫流，入海悉平，佛法大海，本相如是，更何恐怖乎。

「我說二種通」，引<bf>《楞伽經》</bf>。通謂轉根，下者轉上，鈍者轉利。根若不可轉，則聞思修慧皆無用矣。

禪獨稱「宗」者，以達摩東來之時，諸宗林立，統攝諸尊，歸於一尊，故獨以宗名也。

「童蒙」，言初修行者，必假次第，故曰「說者授童蒙」。已知次第，學有根底，方能言下
頓悟，如畫龍點睛，破壁飛去。故曰「宗為修行者」也。且如世間學科學者，必由中學而大
學而研究院，已有專門學識，然後偶觸尋常物事，即有發明。牛頓見蘋果墮地，發明地心吸
<pb n="7"/>
力，餘人見者，何不能發明乎。故今人輒不甘自居童蒙，欲自列於修行者，是猶出母胎欲與壯夫爭長也。

上所論一心禪者，於密法修法身，應用境理事三者俱修。直至中土，初則理事均修，六祖時
已惟就事修矣，然當時利根者多，故易成就，後眾生根漸陋劣，乃參話頭，後又更就話頭求
解，指月繩蛇，去道愈遠。夫西來意者，乃活潑潑之般若，執定境者已非，安立知見者尤謬
，故現在馳逞機鋒，皆在禁製之列。然本道場於修行之中，即無處不寓此意，若其正修教觀
，即在生起次第；一心，即在圓成次第中。

<h3>丙二 次第禪分二頌</h3>

次第禪總二  世間出世間

<h4>丁一 世間禪頌</h4>

觀下地粗劣  忻樂上地靜

若定若上生  久住於觀行

從欲至非想  世間九次第

世間謂欲天、四禪、四空九地，外道修禪，世間修福，均得生此。不斷生死，故名世間。
欲界六天：

（一）四天王天。在須彌山周圍，如中國所謂洞天者是。天人皆長壽，自在受樂，或持戒修
福，或以修定而生，業盡還墮。

（二）仞利天。在須彌山頂，持戒修福更圓滿者生之。（以上二者為地居天。）

（三）夜摩天。又稱時分天，日月居其下，天人宮殿隨身，身有光明，以花冠開合為晝夜。

<pb n="8"/>
（四）兜率天。藏語嘎登，意為歡喜。內院同淨土，宗大師即往生於彼，外院即有外道。

（五）化樂天。報得能自化現一切樂具。

（六）他化自在天。一切受用，隨意令他化現。
欲界天：

有飲食之欲，受觸食，非段食；有睡眠之欲，唯有昏沉，非真睡眠；有男女之欲，亦地地漸
上漸輕。（以上僅論其依正二報略言，欲詳見<bf>《瑜珈》</bf><bf>《俱舍》</bf><bf>《毗婆》</bf>等，學者可自求之
，至其禪支於後更解。）
色界天：

初禪梵行特勝，以戒勝故，亦成定力。大梵天為主，梵輔天為臣，梵眾天則其人民也。

<je>二禪光勝，光即法身體，亦即空相。初為少光天；光熾然盛者，為無量光天；最勝，
光音天，光中出音，能達諸佛剎土。</je>

<je>三禪淨勝，淨者自心清淨，即是空理。如前次第，為少淨天、無量淨天、徧淨天。</je>

<je>四禪無雲天，雲者障也。福生天、廣果天，諸佛說密法，乃修密行者未成就多在此。</je>

廣果天上有無煩天、無熱天，就清涼言也。喜見天，觀見下地過失，起清淨心。色究竟天，
為佛化身常說法處。大自在天，威勢、福業、定力均極增盛，煩惱亦勝，有大權威，有護法，亦有大魔。

別有無想天，為一類修定者所生。彼輩以一切不想為禪定，與重眠悶絕無異，雖間亦有引生
四大輕安之觸，而由此養成心之習慣，致「老修行」成為「無作用」之別名，或有譏為「行
屍走肉」之標誌，其所感之報，即生無想天。彼天亦名長壽天，為八無暇之一，雖佛出世，
放光說法震動三千大千世界，彼亦不知不覺。然其定力如仰天射箭，力盡還墮，仍流轉六道
，即生人中，其人雖慈祥愷悌而性善忘，極難學佛法。
無色天：
<pb n="9"/>

唯有定心（或云細色）。初空無邊處，二識無邊處，三無所有處，即心之作用亦不緣矣。自
此而上，有二途：出世間定者，即由此入滅盡定，是為阿羅漢最後定。若世間定，即入非想
非非想處，其境雖有，心不明利，恍兮惚兮。習禪之人最易墮入此種細昏沉中，非善修生圓
次第者，不能考驗也。喇嘛仁波卿以<bf>《菩提道次第》</bf><bf>《止觀》</bf><bf>《生圓次第》</bf><bf>《現證莊嚴論》</bf>
合講，最勝無上，欲如是講，教者、學者均尚須預備也。此種細昏沉，常隨逐一切定境，通
常自以為十二分鐘在定中者，實則衹有最初一分鐘，餘時均在此細昏沉中也。顯教亦有對治
之法，即順逆出入是也。

雖修世間，欲得色界定，亦須先轉變欲界身之四大。若但講不做，於實何補。偶因福業上生
，猶人之中彩票也。

<h4>丁二 出世禪頌</h4>

由親近善士  聰慧具堪能

知苦思斷集  修道趣涅槃

得有學智見  繼續修聖道

見修所斷斷  自離系涅槃

永超越三界  是為出世禪

出世禪異於世間禪者，端在發心。世間禪厭下欣上，不出三界，猶如城中人聞警報，則出城
暫求安全，解除，又復入無已。出世間禪則離欣厭。

「由親近善士，聰慧具堪能」是資糧道。教流不斷，次第猶存，有十德正士作證之人，攝引
自身，復具能達四諦之義意、與決定出離心及菩提心，是為堪能。

<pb n="10"/>
「知苦思斷集，修道趣涅槃」是加行道。知世間苦，求斷苦因，修戒定慧，究竟出離三界。
此四諦分為十六行觀，若對境能起，是即正念。若於苦不知不畏，或行善則畏苦退怯，作惡
則悍然不顧，前者應觀苦空而不觀，後者不應觀苦空而觀，是皆顛倒故。所謂見者，於此境
為正，於他境為倒，不可不察。「得有學智見」為見道，「繼續修聖道」為修道。見道如技
始通；修道則更加熟練，補不足、斷煩惱，皆修事。

「見修所斷斷，自離系涅槃」：見道所斷煩惱：一、為身見。於身愛著，是不得出離之因，
故打七者要將衣袍放韋馱前告假，以示拼捨此身，決定取證也；二、為疑。即主意多，或謂
病弱恐不堪能、或憂將來、多方計較皆是；三、戒禁取。即習俗移人，習非成是，凡事不合
聖教，而畏世間非笑，不能改革，皆是。學者於此即宜致意。自離系者，謂惟依禪力，不仗福德也。

<h1>甲二　禪科頌</h1>

共菩提無量  八背捨解脫

<je>八勝處十遍  禪空滅盡定</je>

「共菩提」者，共謂大小顯密共通，菩提謂三十七道品，是佛法之總綱。一切方便皆由此出
，順此則是，逆此則非。有與相違者，則無上密，然彼為就一時一事方便對治煩惱。猶如漁
者，服砒可潛水中多日不死，出水則死，不入水人服砒，必死無疑。無上密、猶砒之用也。

<je>三十七道品</je>
初 四念處

即是正見。對境時，心能住於是處，即為正念，故又稱念住。循此修習，如人練其眼根，眼
根既利，視物則明矣。不練心，惟求正見，如無目人，雖戴眼鏡，亦復何用。

（初）觀身不淨。戒修行人臨境、恐見盛壯端嚴、生身淨想也。即此頭顱，剖皮視之，惟有
血肉，除其血肉，即與本尊頭冠不異。比丘練不淨觀，求難提斷命，厭之甚也。更觀身中即
是行廁。九不淨觀，應時修習。且因此身始為飢寒等苦，為脫此苦百計營求，一切不得自在
<pb n="11"/>
。要言之，身者自性不淨，亦能引生不淨（煩惱也）。

（二）觀受是苦。不知諸受皆苦，妄冀求樂，為求故，反種苦因，不出輪迴。修世間定者，
為味著定樂也，乃至殺盜婬妄，莫不為求快心適意，世界大戰，亦由此起。應於樂境當前，
觀知其苦，苦受來時，思惟業果，忍受現報，不造後來苦因。修行之人，尤應深觀其苦。輪
迴系執，業果隨逐，目前苟安，轉瞬難保驢胎馬腹，三途可畏。如此正知，則出離心易生也。

（三）觀心無常。世計執、皆由恃我可信，其信我者，又信其剎那遷流之心。夫過去心不可
得，現在心不可得，未來心不可得，即此現前之心，亦不過是過去未來中暫宿逆旅之過客，
執為主人，已為不可，況徧計過去未來之心，何可保信。貪求無厭，隨事諦觀，尤為顯而易見其無常也。

（四）觀法無我。我是有自性、有主宰義。即此主宰，便是我執之根。依此修習為生慧之總
法。然無我之義，非隨波逐浪，隨人起倒。依戒定慧為方便而求出離，方便如屍杖喻、筏喻等。

此四念，好高騖遠者，多以為卑無高論，不屑修習。夫最高之法，尚有過於無我者乎，廢此
而求知見，縱有知見，亦與事實無關。學者於此下手，時存正知，顛倒習氣自漸消除，出世
正因自然生起。古來教觀，如天台宗亦以四念住、五停心為入手法門也。

昨講卅七道品，外道經論與佛法之大差別，即外道經論中，絕無有如此嚴整完備之修行系統
；再者，外道修行之究竟，亦非永久離系之解脫；故雖間以觀苦斷集，而與佛所建立之四諦
，相去懸遠。三十七菩提分法，為佛法全體大組織，猶學校教育之課程標準也。四念住為入
般若之門，不由此，雖得解脫，亦不能得解脫知見，猶機器房中工人，雖日行其中，而不知
其構造原理，故不能說示他人。欲求頓悟不依次第者，常坐此病。或空學無果，或誤入歧途
，即偶有成就，亦只知其然，不知其所以然。今修四念處，無論在定出定，應事接物，皆由
此用心，自漸能入於大般若，否則所得般若，但有空言，不能起行也。
次 四正勤

謂已生惡令斷，未生惡令不生，未生善令生，已生善令增長。世人勤苦，就出世法言，皆非
正勤，以不能出生死苦故。宗喀巴大師常言，農人畢生耕作，積其一生耕種所獲，不知其量
，然彼所食有限，死時仍一粒不能將去。其餘積金錢衣物、乃至園林甲第者，莫不猶是勤苦
<pb n="12"/>
成功之道，所以造成五欲自恣、造作眾惡之資具，佛眼觀之，皆可悲愍。出家弟子，不耕而
食，不織而衣，應思所以報施主恩，即發起正勤，自出生死，亦度彼出生死，如是思維，何
敢放逸。今道場中人，如有欲出外稍得休息者，切勿萌此想，休息自有定時，要依戒律，即
迦提月中是也。此外，如在家居士，自不能與比丘相提並論，但亦應隨時受持八關齋以為練習。

已生惡令斷者，或已萌念，或作加行，即應懸崖勒馬，回頭是岸，若徘徊瞻顧，必墮罪淵。

未生惡令不生者，一念未萌之先，預為防制。親近善友，念誦經咒，誦戒安居，皆是方便。

未生善令生，已生善令增長者，十善三學，一切善法，先由聽聞正法，如理作意，令其生起
，更令其增長，純熟是也。

此四正勤斷惡修善，為持一切大小顯密戒之總法，不同於精進，惟對一事一法而言也。

<je>三 如意足</je>

或謂屬定，或謂屬通。非定則通不能發生，非通則定不能增上。宗喀巴大師自言，我五十餘
歲於三寶始生大信，無通則真信尚不生，遑言定乎。初學戒人即有通，惟除依止師及少數同
學前，不可說，說即失通，或起魔事，聞他人說，亦應為隱秘。此如意足就神通言，神足通
攝。依於此足，五道易行。言如意者，就定而言，以定心力，千里萬程，剎那可到也。

（一）欲。謂修定之意樂，為定之主要資糧。初修定人如不知定之功德，則如小兒持重寶不
知珍貴，力不能勝，必半途而廢，以外緣牽引之力大也。應觀古人習定公案，明其功過得失
之相。有陝西賈客遊寶光寺，偶隨眾僧禪堂坐香，遂憶起十餘年忘失之賬單。以此推之，多
生屢劫善根種子，定中必能引發，固無疑義。又佛世有獼猴學比丘坐禪，但有其威儀，亦證
初果。念誦亦能引發，且不忘失，然不如心之捷速，能二者兼修，則相得益彰矣。修習純熟
之後，儀軌鈴杵，均可放下，心中自有一部手印，不依事相，專在定上修習矣。本道場中，
修行有一定之次第，依之修習，欲不得定亦不可得，如秫加麥，決定成酒。況此間坐法，不
似一般禪堂，但具威儀，並無艱苦。若能認清此為出生死成菩提之惟一法門，生起大歡喜心
，欲探其寶，雖極重難負，亦必力持至家，決不中途而棄也。故此為定道唯一資糧，無此，
<pb n="13"/>
習定即出勉強，欲成甚難。

（二）念。念佛、念法乃至念阿彌陀佛、參話頭，皆是念。念佛者，如念法師、念文殊、念
本尊是。念法者，如修五字真言、念菩提心、十大願、咒輪咒義皆是，時時提撕，念念不忘
。若初不能心念，則依儀軌念誦，使心法和合，如麥投米中，精華升發，則有為無漏之正念
善法，自然生起。本道場中，所以出去之人不准回堂者，即以此種功課一經排定，必須一戰
成功，來一人必成就一人，若時來時去，猶如逆旅，如樹始萌，而移其根，炊將熟而息其爨
，何能成就。在此有本尊三寶之加持，尚不能安心行道，出外更必入歧途矣。在家居士事多
，修持尤易間斷，若遇事緣為障，應有方便應付，最大方便，即是精進，起稍早，睡稍遲，
事無不辦矣。然此過度精進，只可暫時用以克服困難魔障，不可以為常法。若遇事緣，不得
不中止時，心念絕不可放捨，如慈母之念幼子，刻刻不忘幼子，若為母棄，則不能生存矣。
故密法所謂胎藏，亦即是念，如雞孵雛，綿綿密密，四加行中謂之暖位，喻如鑽火，木暖煙
生，不可停息，如心沉沒，應念佛、法及修行功德，以為對治。

（三）進。修定得益，更生精進心，於此尤宜謹慎，善養其定。如外道發觸生喜，輒生執著
，不更前進，且多退失。念誦得加持，善根發現，或定中夢中有所見，不可泄露，若泄露，
必退失；或有因此而過勤精進，如貧人得寶，喜極不眠者，亦必生障。然生障亦是加持。若
一帆順風，不經逆境，則智慧不生。如養尊處優之人，橫逆若來，則不堪險阻艱難也。故得
加持時，當修法忍法空以為對治。加持之相，為於三寶倍生信敬，起慈悲增上、法空慧增上
、斷惡修善、難行能行，是正得加持，餘皆無關。若放逸增長，即是著魔。神足所趣之處為
定、觸，為得定之前相，非正所求也。

（四）慧。即抉擇，所以判別是非違順取捨也。此四如意，雖有先後次第，亦應同時兼修。
若有慧無決心，隨人轉移，欲之一支，即不能起。欲養成抉擇之慧，應先讀<bf>《賢愚因緣經》</bf>
一類教典，及前賢傳記，明功過得失之分。本道場承宗喀巴大師之法，修十三尊之法，略者
有五尊，再略三尊，一大樂金剛，攝無我慧多；二瑜珈大教王，攝戒分多；三大威德，攝定
分多。今修三尊亦不能，則唯修大威德，然修前後必有次第，否則如小舟重載，未有不覆沒
者。本道場初修十三尊，用聚巴法，亦為息災故。專修大威德者，因開珠傑問宗喀巴大師說
大威德有五殊勝，為他尊所無也。初擬外壇修一尊，內壇修十三尊，今有兼修者，是則不可
。本道場以穩健之修法，先修<bf>《菩提道次第》</bf>與千頌中譯<bf>《菩提行經》</bf>合修，並依五字真言
<pb n="14"/>
以修各種資糧。於中願資糧尤為重要，以彼即一切密法成就之相也，若無此願，則修大威德
威猛相何為哉。以下士道為方便，作上士道之資糧，即本道場修行之綱要也。

茲所講三十七道品，為成就無上菩提之資糧，如作屋之必有木石也。四念處、四正勤、四如
意足，是配戒定慧之三學，其於佛法中，如鼎之三足，不可增減，三者互為增上，相得益彰
。由慧出生之戒為三昧耶戒，出生之慧為金剛慧，即此金剛杵所表，通真俗二諦也。

<je>四 五根</je>

根力為依四念處等而修成之分果。根如種子，耕耘灌溉，則轉成力。

（初）信根。此所謂信，非人云亦云之淺信，乃依三學修行，真知三寶功德，而發生之信心
也。就大乘言，為菩提心發後之十信位，就小乘二十二根言，則為眾生本具之種子，非必皆
正信也。真信三寶之心，最可貴，此信若發，修行不易退墮，縱退亦能繼續。<bf>《菩提道次第
》</bf>中，皈依三寶，修有專科，是又在四念處等以前之修法，若於三寶生大歡喜，即為暖位，必證涅槃也。

（二）精進根。修行之道，勇猛精進易，持久難，專一尤難。若次第完備，依前四念處等持
久專一而修，依自己久修經驗，自能前進不懈，即或中斷，亦易繼續。

（三）念根。此根成就，則於所修法門，若少修或間斷，則感不安。其修法要於本尊及咒時
時在念，忙亂之中，尤應提起念頭，無論作何事時，均可唸咒。內地毗尼亦修，念之初應受
持。或嫌作事時心難專一，不知心雖不專，口念亦好，熏習既久，則專修之時，一往坦途，
無復阻礙。欲清淨方修，一生那有閑日哉。

（四）定根。泛言定，即對佛法決定，不為外道轉移，於所修法門，有認識，明次第，不疲
厭，不動搖，雖曰歸元無二，謂方便有多門，只可以慰非轉換法門不可之人。夫人命短促，
能經幾多波折，健步疾馳，夜以繼日，猶患不及，況迂迴曲徑乎。餘年廿六始遇師，三十始
出家，常苦來日之短，每發願以十餘年坐山修靜，終不可得，今已五十七，去花甲不遠矣。
人生七十，謂之古稀，今人六十已為上壽，除幼稚衰病，餘無多，修行者亟宜警策，不可見
異思遷，亦不可貪多務廣，如人行道，行囊重，則負累難行，少則輕捷易進，俟到達目的地
<pb n="15"/>
時，服用所需，自可任意多辦。餘入藏時，途中因負行李過重，日只行十餘里，亦睏乏不堪
，後於途中往見一善知識，眾皆謂為瘋喇嘛，彼遂向餘等索所攜之物，凡所必需者皆索去，
行李重量減三分之二，以後即能按站前行矣。到拉薩，喇嘛仁波卿將餘所攜之漢文經籍，皆
束之高閣，只與<bf>《小品般若》</bf>、<bf>《摩訶般若》</bf>各一部，以為學<bf>《現證莊嚴論》</bf>之助，藏文經
亦只數部，反覆玩索，令學者但將<bf>《菩提道次第》</bf>與戒律精研熟練，自有大受用，再將大儀
軌學習通利，以後方易進修圓成次第，以後功課，衹有加多，不患少也。

（五）慧根。慧即抉擇。今修此法門，其勝利何在？次第如何？修法如何？均應認識。佛處
處教弟子要能抉擇，因凡事均有是非二面，不抉擇則易墮顛倒，能遇事練習，此根自起。今
坐中諸人，能學此法，機緣不易，故要能擇別取緊要密切有關之法門修習，若普通講經普攝
群機者，非本道場所應采之辦法也。

以上五根，互為增上，五即一，一即五也。

<je>五 五力</je>

力為從根發生之作用。根為種子，力為種熟；根為萌芽，力為枝幹；不退為根，發揮功能為力。

（一）信力。信增上，不惟不間斷不動搖，且能從己之信念，轉移他人。

（二）精進力。精進增長，則得方便善巧，不為外緣間斷，亦易復續持久不變，且能轉令他人發起精進。

（三）念力。念根增長，忘念時少，即或失念，亦易提起，且觀境明瞭，定中定外，皆住正
念，一切境中，均能觀察。

（四）定力。定根久久修，則成習慣，或遇外境牽引，務須努力放下，又緣境外馳，又放下
，頻頻練習，定力成矣。

（五）慧力。若有此力，則難抉擇之事，亦能正確判斷。然此力必由定中引生。若難決之事
，或遇病緣，但須通身放下，一心修定，難題自迎刃而解，病亦不藥自愈；若學法求文字義
<pb n="16"/>
理之開解，更勿論矣。

<je>六 七覺支</je>

覺即菩提，此即依定而求菩提之七法，亦是總略之止觀，不明乎此，遂習廣大止觀法，必不能得問津矣。

（一）念覺支。七覺支所以治修定之沉掉二過，此支通治沉掉。四念處之念為慧，四如意足
之念為戒，八正道之念為定，五根五力之念，於定生起歡喜及經驗，合此諸念，即成念覺支。

（二）擇法覺支。此下三支，皆專治昏沉。所謂昏沉，粗者為睡眠，細者為對於定境不明瞭
。此支為觀修定功德，不修定之過失。若修定決定成，獼猴尚且能成；修定必有利益，賈人
亦能憶起忘失之單據。如是觀察，生決定好樂心，又觀亂心放逸過失，沉沒之心，自能振起。

（三）精進覺支。於遇障難時，以勤勇克服之。

（四）喜覺支。此支為輕安之前導，修定之時，如身有喜觸，自不沉沒，如人有極喜事，即徹夜不眠。

（五）輕安覺支。此下三支，專治掉舉。忽如忘我是輕安，於我及外境能放下，則心不掉舉
易引輕安。掉舉生時，即緣先所得輕安之境以為對治。

（六）定覺支。此為轉細之輕安。真定要初禪始得，禪以前，名未到地定，即欲界輕安也。
息外攀緣，妄想不起，但仍有入定出定住定之相。

（七）捨覺支。此則雖在定，而無入定出定住定之相。定如人始著衣，心知我著衣也。捨則
如人著衣多時，心不復於衣作想也。

<je>七 八正道</je>

自「念處」至「正道」七聚，各能攝卅七道品，而其用不同，譬之學校，念住為科目，正勤
為規則，如意為宗旨，根力為學業，覺支為專修之學科，正道則以前各支之應用也。
<pb n="17"/>

（一）正見。四念處皆是正見，益以如意足之慧、五根之慧根、五力之慧力、七覺支之擇法
，合成此支。故正見亦諸法和合，當體即空，若執有一正見，即是法執也。

（二）正語。屬語業，依於正見而發語。

（三）正思維。與三學相應不顛倒之思想，此屬意業。

（四）正業。謂聖弟子乃至思擇力故，除越邪命之身惡行及身三惡行，於餘身惡行非所行處
、不守威儀、隨情逸身、應作不作、游閑睡眠、若身往來不敬不禮，如是等修行不作，所得
無漏乃至遠離無表身業，是名正業。

（五）正命。如法養命。所謂如法者，出家人不為五種邪命，不以世俗技術自活，如法受供
。在家人如務正業者是。

（六）正精進。（七）正念。

（八）正定。凡與前支語不違者為正。

「無量」者，為四無量心。任何儀軌，必修四無量，以不修則障緣多起，福德不增，煩惱不
斷，羅漢果不得而成也。佛言：以一念清淨心修四無量，三世諸佛不能說其功德，以世界無
量，眾生無量故。有某太守嗜魚，漁者百計取魚以獻，後移他州，他州之魚皆怖，及發心戒
殺，不復食魚，是州之魚皆喜。又如警報來時，全城皆懼，警報解時，全城之人皆喜，可喻
此理。由此心力，能除諸障，以能消眾生怨對故，成佛必具之菩提大悲，亦由此養起也。所
緣之境，應徧一切有情，遺一有情，則不成無量心矣。其緣怨親平等，如不能一時遍緣，則
次第緣之，其法有二：一依羅什法師、智者大師之次第，先緣上品親如父母師長，次緣中品
親如兄弟朋友，次緣下品親如子女弟子，次下品怨即睚眥小怨，次中品怨害己身者，末上品
怨如殺父母之仇等，其後緣者，因初修力弱，緣之則熱惱生故。二依宗喀巴大師修父母在左
右，怨家在前，其餘有情在後。此法雖難，然斷煩惱甚速，若怨家在後者，恐其為害也。

<pb n="18"/>
慈為與樂，自身得樂時，憶一切有情皆得。

悲為拔苦，自身受苦時，願一切有情之苦，我皆代受。

喜治嫉妒，於一切之樂，深生隨喜。

捨則等視怨親，無有偏私。怨親本無自性，犯而不校，逆來順受，勿執一時恩怨，自忘成佛
大事。若不修四無量心，則恩仇了了，睚眥必報，仇心為障，何能得定乎。

「八背捨解脫」者，不通外道之禪支也。解脫者，謂解下地之繫縛乃至究竟解脫三界之繫縛
。初未能驟即解脫，即以八背捨為初步。出家離五欲，在家呵五欲。如銀錢戒，本道場必須
建立。各部分各舉一人執掌，一人發菩提心，眾人得護淨戒，亦得解脫。相傳有老參上座畢
豎蓄積得白鏹一錠，懷藏不稍離，於打七中登廁，忽墮廁中，不及舉出。七日靜中，念念不
忘，七期既畢，欲尋取，恐人以慳嗤，愧惱不敢語人，久之形體消瘦，寺人苦問所苦，乃囁
嚅自陳，為竭廁出之，有蝦蟇抱其金不去，蓋其積想所成也。不捨五欲，可畏如此。即此八
背捨，已攝盡一切禪法，惟未學密法者，不易了解耳。

<je>一、內有色相觀外色解脫。內有色者，如觀自身吽字、蓮花、光明等觀。外色者，謂
觀父母眾生等。此為不淨解脫。如修三歸依觀，自他皆白骨，外內均不淨也。解脫者，解脫
三界欲貪也。</je>

<je>二、內無色觀外色解脫。內無色者，如觀十方護輪，護輪入宮殿，宮殿入明妃，明妃
入本尊，乃至那打入空觀。外色者，如觀光明，藍色等。此為淨不淨雜觀，但觀外不淨也。
如無上密中凡有佛母者，均修不淨觀也。</je>

<je>三、淨解脫身作證具足住。淨者，不雜不染，凡密法中修一尊者是，如釋迦文殊是。
身作證者，初觀本尊在對面，次降頂上，次下住入心間，最後自成本尊。具足住者，謂所觀
圓滿，如觀本尊，由目而面、而耳、而五佛冠、而頂髻、頂上嚴、身及手足、全身瓔珞、月
輪、蓮花，無不顯。</je>

<pb n="19"/>
（以上三支，攝盡一切修法。顯教經論，雖處處說，而不學密法，仍茫然不解所謂，今依儀
軌點出，但不可向未受傳承者說，說則犯三昧耶戒。）

<je>四、空無邊處解脫。如三歸依觀由內身、屋宇、乃至山河大地、十方世界，無不皆空
，如此修者，為增長法身所不可少。禪為理修，此為事修，理事合修，法身速成，以破我執
最利故。內空則我執根本之身，現無處安放，外空則我所執無處安放。</je>

<je>五、識無邊處解脫。修空無邊處成就時，即必轉入此定。如修破瓦成就時，覺渺茫無
把握處，如欲死之感覺，因諸境既空，則得大解放，久在繫縛之心，不慣此解放之境，故須
從細境系而觀光明，即心力也。</je>

<je>六、無所有處解脫。緣識亦無之境。</je>

<je>七、非想非非想處。如前已釋，茲不再贅。</je>

<je>八、滅受想定身作證具足住。世間有情，著於受故，求樂避苦，種種追求，故受為我
執之根；外道顛倒亂想，為法執之根；故受想為生死根本。欲出生死，必以此定力拔之。此
乃前之七支成熟所起作用所成，其修法至細。必須先知細昏沉而去之，所得之定，方能認識
受想，再修清淨背捨，方得此定。如何斷除細昏沉之法，在顯教經論，亦說順逆升降等法，
但徒知名稱，不知體相，亦復無益。詳細方法，在生圓次第中。如十三尊曼荼那層層互攝之
修法，滅受想定時之細昏沉，非此細觀境，不能振起之也。</je>

「八勝處」者，八解脫所生，前粗後細，前難後易，前不自在，後得自在。解脫中之觀境，
有時觀此見彼，此則觀何境即成何境也。若觀境不隨自心，必須努力使其隨自心轉，再不能
者，可轉換觀境，必使其成就自在也。初二兩支屬八解脫第一支。三四二支屬八解脫第二支
，餘四屬八解脫之第三支。外色少者，謂觀少數有情，外色多者，觀多有情也。青黃赤白者
，如觀曼荼輪圍，東南西北，各有定色也。此中或惟觀一色，或觀多色，勝處成就，則隨觀
何色時，即見何色。修時於外境亦有關，如修白文殊，則衣服房屋乃至食物，皆用白色，他色亦如是。

「十徧處」者，又解脫勝處之所引生也。徧處者，謂所觀之境，大則徧滿法界，小則無微不
<pb n="20"/>
入，如修廣大日輪，是廣百萬踰繕那，故言遍也。修月輪者，修白色與水大，修日輪，則修
赤色與火大也。

以上明禪境，以下明禪心。世間禪以欲界定及四禪四空為九次第，出世禪以「四禪四空及滅
受想定」為九次第。（禪空者為四禪四空八根本定，參閱附講第一頁<bf>《俱舍頌》</bf>）（四禪四
空八根本定頌之頌文見<bf>《戒定慧基本三學》</bf>）

「靜慮」即禪，「各二」者，生得與修得二。「於中生」者，世間品已說。「善」，謂此定
心求自他解脫，無有染污，不同外道之定有不善心，不同無想定是無記心也。「一境」謂不
雜亂。「伴」謂同時心所，即正知正念不放逸是也。「五蘊」謂修定之身心也。

初禪五支：尋、伺、喜、樂、定。定如上釋，尋伺皆推求之作用，惟尋粗而伺細，「尋」如
路遇舊識，追憶姓名，「伺」則如貓伺鼠，屏息狙伏，待機而動，一發即中，藏文謂之尖心
，若善用之，則定成矣。一切唸咒觀想，無非此定力，乃至禪宗門下念佛是誰等話頭，亦是
練習尋求。身是色法，非念佛者。念佛是誰，即尋求念佛之心也。若以心不動為禪，乃是大
錯。「喜」為身發之觸，如冷熱轉動，乃至見聞色香等奇境，或通達難忍之理皆是，此乃尋
伺引發諸根之作用，非動亂心可發。宗門亦有此境，恐生我執，故不許說。此觸亦有善不善
，執著則善者成不善，改正之，則不善亦成善也。「樂」者，較喜為尤勝，身生輕安，忽如
忘我，在境中，順樂則起樂，不順樂，則起空，是時之心，與風火和合，已轉成色界四大矣
。「定」，離五欲而生之心一境性。

<je>二禪四支：內淨、喜、樂、定。「內淨」者，遠離尋伺，不為外境轉動，如水澄清，
渣穢既去，雖加動盪，亦不渾濁，此由加持力引生加持，又由信根力得也。</je>

<je>三禪五支：捨、念、慧、樂、定。「捨」，謂行捨，習定已久，不須用力，欲修即成
。「念」，謂定中之念。「慧」，謂斷煩惱之慧。「樂」，謂無比勝妙之樂。諸佛受樂，皆
受三禪樂，大樂金剛亦指此樂也。</je>

<je>四禪四支：捨、念、中受、定。「中受」，即不苦不樂，得大自在，與行捨有別，詳
細，以後生圓次第再講。（四禪共有尋、伺、喜、樂、定、內淨、捨、念、慧、樂、中受，
<pb n="21"/>
共十一支）</je>

「四蘊」者，除色蘊，由空中有三近分。「後色起從心」，謂無色界生下界時，由心有細色
種為色蘊種子。「昧劣」者，謂心觀力弱也。

「本等至」者，等至即定，初名等引，中名等持，已至地者，名為等至。本者，為百千三昧
根本也。「味」謂對定境之愛著。「後味淨二種」者，後謂非想非非想處，非出世間，故有漏。

「淨謂世間善」者，謂此諸定由持戒、四無量心、深信等所引生也。

此禪定法門者，佛之親宣，佛在世時，由舍利弗集為<bf>《舍利弗阿毗曇論》</bf>、目犍連造<bf>《法蘊
足論》</bf>等釋之，後交由五百尊者抉擇決定，以<bf>《大毗婆沙》</bf>釋之，世親菩薩根據<bf>《毗沙》</bf>參
考經部而成<bf>《俱舍》</bf>。學者欲得禪法之詳，可於諸論自求之。

釋滅受想定者，附講第二頁一頌。（頌文見<bf>《戒定慧基本三學》</bf>）

「使恆行染污」，謂我執。唯識家言第七我執有四煩惱：

<je>一、我癡。理尋求，我不可得，仍覺有我，是故曰癡。亦稱無明。</je>

<je>二、我見。見利則趨，遇害則避，執著有我，受苦樂故。</je>

<je>三、我愛。顧形自憐，衣務輕暖，食慾肥甘，百計將護，故曰我愛。</je>

<je>四、我慢。於勝己者謂己可及，於等己者喜己堪與匹敵，於不及者生鄙夷是也。</je>

「諍根」，謂想。思想者，同居必爭故，是為法執。「生死因」者，謂受。是為我執。「滅
」者，以智炬滅無明也。

<h1>甲三 修禪之果頌</h1>
<pb n="22"/>

除惑願智滿  神通正等明

「除惑」謂斷煩惱，無始惑垢，非定水不能洗故。「願滿」者，隨所發之願，要七地以上，
三明既發，方漸圓滿，至十地具足圓滿，方得成佛。「智滿」者，一切智、道相智、一切相
智，要由定生故，否則雪山六年，豈非無義受苦耶。

「神通」有六：初神境通。或生得、或修得、或業感、或咒力、或藥力得。二他心通。有生
得、或咒力得。天眼天耳宿命通。有生得、或報得。漏盡屬三明，唯佛得也。神通之用，在
修定時得通，則倍生信心而成功速。若欲以示現於人，或以求名利，反墮地獄。通未究竟，
有時為鬼神所弄，如說八月十五天地混沌之類是也。且煩惱未斷，得天眼天耳他心等通，尋
常不見之逆境，皆瞭然現前，反增痛苦，故護法神亦為障，不許得通也。

「正等明」，謂三明。宿住知過去，死生知未來，漏盡知現在。

<h1>甲四 禪用頌</h1>

引百千三昧  十力四無畏

唯佛不共法  皆從禪定生「十力」者：

<je>一、知是處非處智力。是處謂是，非處謂非，即判別是非之力。此支總攝下文九支。</je>

<je>二、知三世業報智力。佛制戒，即依此智力。業果不可思議，戒律中，有吾人認為不
關緊要之事，而犯罪甚重者；有吾人認為嚴重之事，乃戒律中治罪甚輕者。以佛智力所見因
果，非吾人所知也。</je>

<je>三、知諸禪三昧智力。為定之智力，一切三昧入住，佛無所不知故。</je>

<je>四、知種種根智力。眾生種種根性不同，佛因此智力，能應機施教，今之教人者，無
<pb n="23"/>
此智力，故唯有以總持法門遍攝諸機。</je>

<je>五、知種種解智力。知眾生根力意樂。</je>

<je>六、知種種界智力。知眾生種性。</je>

<je>七、知一切至處道智力。知眾生修行造詣深淺，五道十地等。</je>

<je>八、知宿命無礙智力。天人聲聞，宿命通有限，佛之宿命通智，盡過去際無限齊。</je>

<je>九、知天眼無礙智力。一般天眼有限，佛之天眼無限。</je>

<je>十、知永斷習氣智力。有此智力，過去一切習氣滅盡不生。</je>

「四無畏」者：一等覺無畏，二漏盡無畏，三說障道法無畏，四說出離道無畏。

如是一切功德，皆由禪定引生。禪定成功，須要真實修證，若但學不修，但記名相不知體性
，即得一知半解，定力亦終不能成就。今既得此師師相授次第完備之法門，可不珍重修習耶
。本道場唯一限定唯一習定之法，即從念誦入手。人命無常，各須努力，不可妄冀便宜，須
知即所謂一腳踏到底之頓教，其中仍須經同一次第，無非遲速不同，如飛機與步行者，自成
都至重慶，其所經地段無不皆同也。

<sarticle>二 釋發心資糧</sarticle>

<h1>甲一 依世間邪僻心修禪之類頌</h1>

發心遵智者 揀邪明正義

為利養修禪  多屬地獄心

<pb n="24"/>
名稱墮鬼神  眷屬墮畜生

勝他修羅心  若怖畏惡道

息諸不善業  多屬人類心

若善心安樂  多屬欲天心

得勢力自在 多屬魔羅心

欲利智捷疾 多屬外道心

發心不正，決無成就，茲依智者大師教授，分別邪正。此中所言邪心，各各皆有一分世間定
。世間之定，出世間定，修法雖不同，發心尤為主要之差別。亂心發願，感果猶緩，定中發
願，感果極速。發心不正，將來感惡道之果，現在招修行之障，極宜慎之。此頌務須熟讀記誦。

以上亦皆稱為世間定

希清淨梵處  屬色無色心

無悲心正智  邪僻二邊行

若住此心修 道之初步錯

知見愈超妙 距果路更遙

「無悲心正智」者，無利生大菩提心與法空正智，於法空理，不惟不能證知，亦不能信解。

「邪僻」，獨行己意，雖遇善友，不能引轉也。定中尤不起僻執。散心執著，如和土作坯，
猶可改轉；定中執心，如陶器經火後，其形不可復易矣。
<pb n="25"/>

「二邊」，謂偏空偏有，此障定道，不得速成。

「道之初步錯」者，猶南轅而北轍也。

<h1>甲二 出世間二利心修禪頌</h1>

發心利他故  樂正等菩提

未度者令度  未解令解脫

未安者令安  未證滅令證

宏願無窮極  知願無自性

摧我慢大山 除極細習氣

方便不捨悲 修禪清淨意

「知願無自性」者，離憍慢也。「摧我慢大山」者，慢為苦因，世人之苦，多由好勝生起，
慢如大山障道，惟定能摧之。「極細習氣」者，我執也。「方便」謂禪定次第。廣言之，十
波羅密皆方便也。

<sarticle>三 釋內外圓滿資糧</sarticle>

<h1>甲一 內分五種</h1>

<h2>乙一 善得人身頌</h2>

善得人身難 丈夫根成就
<pb n="26"/>

或得女人身 非諸黃門等

修定既久，則生懈怠，念圓滿難得，所以發精進力也。此段從<bf>《菩提道次第》</bf><bf>《瑜珈師地論
》</bf>集出。

「善」者優勝也。人身難得，圓滿三身，尤難得。

「諸黃門」等，不得受具足戒，即不能具修佛之法門，今得丈夫身，或得女人身而發大乘心
、即是女身丈夫，亦能具足修行佛法。人身中，得南瞻部洲人身尤難，北俱盧洲人壽千歲，
受用殊妙，不勞而獲，與極樂世界略同，但不聞佛法，即聞亦不能接受。東西二洲，壽命較
短，受用較劣，聞法亦偶能信受，旋即退失，終無成就。唯南洲人壽命短促，始念無常；依
報下劣，始知厭苦。其心剛強難調，然若善用之，能及現身成就，證大般若，亦恃此難調之心也。

<h2>乙二 生處中國頌</h2>

生聖處中國  四眾賢善域

不墮蔑戾車 邊方邪見地

「中國」謂佛法僧三寶所住之地。釋迦之世，以五印度為中國。今印度惟有壞塔猶存，為佛
寶之遺跡。中國僧侶著袈裟，印度兒童已不知為何物矣。故有三寶處，最為難得。試觀今日
中國數十省中，真講修證者，究有幾何？以前高旻觀宗等處，今皆淪於戰區，成都以前亦盛
行三寶之說，今舉國之內，能如成都之各叢林尚可見如來幢相者，亦不可多得矣。具足四眾
文明之邦，謂「善域」。「蔑戾車」，謂邪見外道盛行之地。外道不與佛法為敵者，如三教
一家之說等，尚可趨向佛法，其餘與佛教立於反對地位者，若生其地，非為邪教強力所制不
可。「邊方」謂三寶不備之地。「邪見」謂無因果等。世界三災，以致將來人類絕滅，由此等邪見。

<h2>乙三 諸根不缺頌</h2>

<pb n="27"/>
不愚鈍頑騃 盲聾瘖啞等

不缺諸根支 解語能精勤

「愚鈍」謂不近佛法，不起作用，隨人轉移。「頑」謂剛強難調，如水浸石，終不可入。性
「騃」謂醉生夢死，糊塗過日，「盲」則不能看經典觀相好。「聾」則不能聞法。「喑」者
不能說法問<rep>答。</rep>「啞」者既不能說，亦不能聞。缺根支者，不得受具足戒。以上皆聞法之障
，若無此障，則能學法。「解語」者，謂解佛法是非義理。世間智慧。若耳根鈍者，應多念
文殊咒，可得加持通利，聞一知十。「能精勤」者，謂能勤修也。

<h2>乙四 無諸業障頌</h2>

害父母羅漢  破僧出佛血

不已作當作  現生障登聖

<je>五無間罪，現生若作，現生不得證果。此五罪，吾人現生雖未作，但相似之罪，在所
難免。弒父母之罪雖無，但自孩提以及成人，不無觸忤之處，此即能為道障，切須懺悔。弒
阿羅漢之事雖無，但對出家現羅漢相者，起瞋恚心，即其近似，此心為障，欲見其真阿羅漢
，亦不可得。破僧之事雖無，但對僧團生不歡喜，即是此類，其感果，即與僧眾無緣。或以
慢心，或以積習，不敢入僧團。若能於僧眾中生歡喜心，禮拜供養讚歎，其福甚大也。世有
三力不可思議，佛力、法力、僧眾力也。在家人與僧眾有緣，得皈依處，亦蒙大利。若害群
之馬，眾中不容，與眾無緣，慾望成佛，豈有無眾生之佛土哉。出佛身血者，噁心壞佛相，
即是此類，苦報不惟及身，且及眷屬鄰里。川省漢州新都金堂毀佛相之後，即遭戰禍，蓋護
法惱恨捨離，則大魔出現也。已作者，痛切懺悔，亦可免墮惡道，能懺則當來之作，亦可防
止。「聖」謂須陀洹果以上。</je>

<h2>乙五 正信不邪頌</h2>

淨心信佛說 法及毗奈耶
<pb n="28"/>

邪見背因果 惡法不生信

「淨」謂不為名利，離前說種種邪發心而發菩提出離心。

<h1>甲二 次外五種</h1>

<h2>乙一 值佛出世頌</h2>

經無量大劫 修難行苦行

<je>二資糧圓滿 成無上菩提</je>

「經無量大劫」，顯佛出世難，人壽百年增減一歲，自八萬四千歲，減至十歲，十歲又增至
八萬歲為一小劫，二十小劫為一中劫，四個中劫為一大劫。「修難行苦行」者，理即此閻浮
提、無芥子許土、非佛往昔捨身流血處。

<h2>乙二 說十二分教頌</h2>

經重頌記莂 諷頌自因緣

喻本事本生 方廣希論議

「經」謂長行契經。「重頌」者佛說法竟後，攝其義為頌，一為便攝持，二為利後來未聞弟
子，三為便於修行。如此功德，不惟世間外道散亂心者不能說，即地上菩薩亦不能也。如<bf>《
華嚴》</bf><bf>《法華》</bf>，屬於此類。「記莂」者，惟說因果，歷歷不爽，又稱戒經。如琉璃王滅釋
種，佛說其即生必墮地獄，及授記日至，王乘船入海以避，大山猝發，遂陷其內。如此類不
勝舉。「諷頌」，惟有頌，無長行。如<bf>《密嚴》</bf><bf>《真實名經》</bf>等是，大率屬於總持法也。「
自說」者，或觀當機，或闡妙理，無問自說。如<bf>《小品彌陀》</bf>是。「因緣」說戒緣起。「譬
喻」者，以顯深義。如佛性以金水為喻，菩提心、月為喻等，以實法不可說故。「本事本生
<pb n="29"/>
」者，由此事說及他事，此生論及他生。如<bf>《賢愚因緣經》</bf>等。如佛說過去世，有象猴兔鳥
相友善，誓行十善，修和敬法。時在大樹下，鳥謂此樹之種，是我銜至，兔謂我見其萌芽，
猴謂我曾升其顛，象謂我來樹已成蔭矣，以此為長幼，出則像負猴、猴負兔、兔載鳥而行，
國中和祥豐穰安樂，國王臣民，各以為己功，爭莫決。有習禪老人，為彌陀化身，為說此事
，國人往伺之，果見四物層負而行。佛說此象阿難，猴目連是也，兔舍利弗是，鳥即我是也
。藏人僧俗，皆圖此事懸掛以為吉祥。藏人禮節，得甘旨悉奉家中最長者，長者略食，又授
次長者，以至遍及家人，無不一一分授，所以養慈悲心也。寺中行茶，上座所得淨酥油，中
座所得茶油各半，下座所得唯茶而已。或以為不平等，不知此乃平等之甚，以下座無不次遞
躋於上座地位也。「方廣」者，廣謂廣大，方謂方便，具足五道十地等無不完備。如<bf>《華嚴
》</bf><bf>《圓覺》</bf><bf>《楞嚴》</bf>皆是。「希有」謂殊勝。如<bf>《法華經》</bf>等 ，惟論佛性，多數密乘經皆
是。「論議」者，謂佛及弟子天人等辯論之經。

<h2>乙三 教法久住頌</h2>

佛轉正法輪 爾後經多時

正行正法具 次第作證理

「正法輪」，大乘謂十二分教（即經之文體有十二種，一經具備多種。），小乘九分契經。
「正行」謂如法修行。「正法」謂經藏。「理」謂修行次第所證之理。佛滅度久，經藏為興
爭之具，久之爭論亦漸消沉，正行亦沒滅。如禪宗坐禪堂之風規，今惟於打七偶可一見，傳
戒正行，今尚可見，而著衣持缽之相，今不可於街道復見矣。次第既失，修行籠統，不能證
果。今有菩提道生圓次第等法流傳，乃極難得之事，若無次第，雖有三藏經典，如冰糖有屋
大，舔之面面皆甜，其如吃不下何。

<h2>乙四 作證隨轉頌</h2>

能證正法者 了知修學人

如所證隨轉 作教授教誡
<pb n="30"/>

「能證正法者」，謂善知識內證功德。內地大德具足者有之，但非肉眼凡夫所見，次第之法
有無，則不可知也。喇嘛仁波卿如能來，此支即可圓滿，惜眾生福薄，遽爾圓寂。或謂多請
西藏大德來，即有利益，不知真善知識，如有其一，即為已足，若皆如我者，雖多何用。眾
人自心發願，自感得大善知識前來攝受也。「了知修學人」者，謂善知識對弟子根機有認識
，則施教恰當。西藏大德，親近善知識，有以十六年擇師，依事師五十頌之規範觀察十種功
德，展轉熏習，方成師資。今若見人即拜，學常不輕菩薩固好，但攝上二三百師傅，如浴池
中履，不可復著升大雅之堂矣。如師所證，隨之而行，如轉桔槔，層相吸引。

<h2>乙五 他所哀愍頌</h2>

他謂施主施 淨命諸資具

衣食住病藥 四緣不差違

施主在家亦有，藏人居家，稱當家人為施主。

修圓滿者，防心懈退故。已得者應生歡喜，不圓滿者，應發願求加持。

總上十頌，攝歸三義：（一）修行身難得，（二）次第法難聞，（三）善知識難遇。

佛說得人身者，如袋上沙，失人身者如地上沙，得人身者如牛跡水，失人身者如大海水。今
幸得人身，又得聞此數千年未有之次第法門，極為可貴。餘前求法之時，有所得，即喜極忘
寢，即今所修<bf>《法師供養法》</bf>，便具次第作證之理；又講定者雖有，講定道資糧者、今則未
聞，惟老天台家尚言之，今聞此法，更應重視。

<sarticle>四 釋決定出離心資糧</sarticle>

<h1>甲一 自求出離頌</h1>

<pb n="31"/>
決定出離心 涅槃為上首

不因引他信 遠利養名稱

此科為正修定道資糧之始基，修定必具者，出離心、菩提心、正見。菩提為究竟旨趣，出離
心為中間旨趣。蓋未能自度，焉能度人，從井救人，二俱陷溺，要功德圓滿，煩惱清淨，方
能度生。發心度生，乃是願力，藉眾生緣發增上心，乃眾生度我，故曰眾生為佛父母也。故
修定者應將出離心常掛眼前。

「不因引他信」二句，即遠離發心資糧中一切邪發心也。

知世苦無常 滿欲溺更深

遠離眾憒鬧 障蓋惡尋思

若謂現前三災流行，無量諸苦，應善觀察，雖苦無常，不得苟延殘喘，故應觀無常，一息不
來變為隔世。若遇順緣，觀之是障。修行之人要以逆境磨礪之，魔作障難，即是增上緣也。
開主傑修行不遇違緣，則曰我田中無水，何從得果乎。故遇苦要能堪忍，遇樂要知怖畏。

「遠離憒鬧」者，謂住阿蘭若、五欲不盛之處。蓋五欲鉤牽引人增長習氣，修行人必應閉門
潛修，不可遊行。「遠障」，謂能認清違緣，凡為道障者，能對治之，不致被阻折回。「蓋
」，謂覆蔽，如人瞋心覆蔽，與人斗諍，友好勸之，反曰汝不助我鬥，反勸我乎。蓋有五：
睡眠、貪、瞋、疑、掉，其餘飲食蓋，則不知其若干過，蓋要能覺。「惡尋思」謂犯戒尋思
，尤以四根本為要，當將四根本攝修心要中關於戒條者抽去，令在家二眾誦習。遠離惡尋思
，又應在遠離障之前也。

此等善思惟 得思所成智

由此殷重行 得修所成智

<pb n="32"/>
「思所成智」者，思謂思惟，智謂抉擇力，能斷煩惱生信心者也。「修所成智」，則真能止惡修善而得。

見生死過失 見涅槃功勝

發真正勝解 入諸諦現觀

證有學解脫 亦稱雲見道

由是長加功 證無學解脫

「見」謂生死過失，涅槃功德。「涅槃勝」者，常樂我淨，正與生死相反。常者永無生死流
轉，樂者無世間諸苦。我者無我即我，無變動故。淨者身心清淨安穩。即大眾坐此聽經，亦
得大自在，況證涅槃乎。「勝解」，謂決定無疑。「諸諦現觀」，謂四諦十六行觀。「見道
」，謂見解脫。「無學解脫」謂羅漢與佛。

<h1>甲二 度他出離頌</h1>

以此為人說  是名饒益他

以此作聞思  是名饒益自

以真修實踐  是建立正法

是供養如來  亦自證大樂

離眾苦邊際  寂然永清涼

得二空無我  是究竟解脫

「以此為人說」者，依此頌所說，教人起出離心。
<pb n="33"/>

「建立正法」者，要建立各人心上之法幢，否則綿帛彩緞之幢雖多，徒礙人之行動耳。「大
樂」者，究竟悉地，證本尊位也。「離苦邊際」，彼岸也。「寂然永清涼」，配我樂常淨涅
槃四種功德也。「得二空無我」，由定得也。真修實證，誓度父母眾生，此心若無，定道難望也。

<sarticle>五 釋戒律儀資糧</sarticle>

此科與下科為正生定資糧。定之種子，非同豆麥之種可以手授，非藉如是方便，不能引生。
餘初意，本擬三部戒律繼續講畢，但既講別解脫戒後，因欲求戒不壞而能生勝用，必有賴於
定學，故即講此書，戒定相因相成，如前已說，茲不再贅。

<h1>甲一 總綱</h1>

<h2>乙一 不虧戒本頌</h2>

不虧身語業  無缺不穿漏

止持心明瞭  精密作守護

<h2>乙二 隨順威儀頌</h2>

若行住坐臥  四種威儀路

能隨順世間  不越世間理

亦隨順毗尼  不越毗尼制

世間無譏毀  賢良諸善士

同法持律人  亦不作呵斥
<pb n="34"/>

謂若衣服事  便利用水等

楊枝入聚落  乞食受用事

蕩缽安置事  洗足敷設事

凡此諸所作  不違越毗尼

本科所說多屬出家弟子之事，在家居士，多做不到，亦不須做，而佛亦不許做。今聽此段，
應觀出家功德，生起恭敬。如不能依此而行之出家人，愍其多遇障緣，代為迴向，不可執此
以為準繩，對彼生起輕慢心。自身生起忻慕出家之心，初地菩薩功德之一也。世人俗累未清
，冒昧出家至生悔，固是不可，若出家之心亦不敢發，亦未免過於怯弱。故於別解脫戒，應
生歡喜心，發動人為佛子孫、天人師表，鬼神見者，無不禮拜，威儀不整，令彼不喜也。如
跑馬山老格西日夜不離衣，極可為法，如法受持、加持不斷之衣，卻魔之力，勝於鐵甲也。
「便利」如百眾學戒中說。

「用水」不可浪費，因傾棄污水，龍王作淨，不勝其勞，亦應愍念打水之人辛苦。餘在西藏
時，每晨用水半木碗，約二口半，以二口漱口，以半口洗手，即為已足。入聚落，著衣脫履
，種種威儀，律中極詳。凡入聚落乞食方法（乞食之風，內地不可得見，惟願能建立，使世
人日日得見如來幢相），乞食歸受用，如何分食？有餘如何？不足如何？律中詳細說。

「蕩缽安置事」，或做缽囊，或作缽床，或於壁間作孔以安缽，作法甚多。「敷設」，謂敷
設床座，地上、床上、樹下，法各不同。此言一日從早至晚之細行。

<h2>乙三 如律善行頌</h2>

及善品加行  正法求受持

讀誦書寫事  尊長和敬業
<pb n="35"/>

參觀作侍承  病者起慈心

殷重若父母  盡力作供事

宣白法加行  慈悲詳告語

請問或聽受  翹勤無倦滿

有智同梵行  身力修敬事

讚善勵精勤  樂為他說法

靜處結跏坐  繫念正思維

「及善品加行」者，品謂多種。或問近慈何不作？六加行，即抹地板供品等，以之迴向即加
行，以此積集資糧，即可以成道業、消罪除障成菩提。總之，令身心終日在正法輪中而已。

書寫儀軌，最為有益，惟須恭敬，寫錯則另換貼補更正。喇嘛仁波卿近年作品，均不許刻，
令學者自寫。餘等從降巴格格學，每日所講，均憑手寫之。「病者起慈心」，慈者謂與樂。
試觀佛制戒，多為病人特開，無不令其滿願，八福中，看病第一，若昏迷罵詈，亦應作除障
想，不應嫌厭。「宣白法加行」者，白法謂一切善業，人有問者，詳為說之。僧團中任務者
，新舊交替時，對職守所關之事，若存私不說，故意陷他於錯誤，彼令大眾不歡，陷之者，
亦有過失也。本道場各寮口之人，均應一秉此意和衷共濟而行，無更立規矩。有治人無治法
，世間法亦言：法令嚴，盜賊多也。

「翹勤無倦滿」者，如聽法，作如是念；「我已聽過多次，勿須再聽」，即不得加持。得加
持，事半功倍，久熏則種堅牢。道宣律師九次聽講別解脫戒，可為法也。「有智同梵行」者
，謂有智，尤須有梵行，若無品行，不當恭敬。

<pb n="36"/>
「身力修敬事」者，如三大寺中之道道，孔武有力，暴戾不文，人不敢正眼觀之，若犯事，
以楊枝二大捆鞭之，楊枝斷盡，亦不呼痛。遇有服勞之事，如出坡搬柴等，則樂於帶頭，效
力工作，能力極大。餘所住之空室中，道道甚多，相傳道道多處，格西亦多，以勞心勞力分工治事也。

「結跏坐」，學法威儀，身亦安樂，得定易且速，恆時注意，勿舒腳坐。

<h2>乙四 遠離五家頌</h2>

倡伎婬女家  酤酒王大臣

博弈諸下賤  五處勿遊行

此五家對佛法大有損害，比丘慎勿近之。

<h2>乙五 畏罪懺悔學戒頌</h2>

於微小罪失  而生大怖畏

犯已速還淨  勿由此因緣

障輕安觸證  漸近諸惡行

而入於惡趣  或為師佛見

天龍智眼觀  輕笑作呵斥

惡名惡稱頌  遐邇流佈聞

現法當來毀  終必惡趣淪

<pb n="37"/>
阿含十七事  正學善思尋

「於微小罪失，而生大怖畏」者，不矜細行，終累大德，芥子許鐵，亦沉水底。修行人造業
，墮落尤速，以雜業少故。然墮落雖速，出離惡道亦較不修行人為尤速，第恐惡道轉身來時
，佛法已無矣。「障輕安觸證」者，障謂環境煩惱二者，觸為冷熱風動等，證謂或見光明相
好等奇境，如夜行時見電光，雖不可恃以前進，然可藉以辨所行不越正途，故此等皆為通慧
前相。今人修行者多，成就者少，或言人根陋劣，夫五官百骸，今古不殊，根為嘗鈍，以不
知其障因緣所在也。「或為師佛見，天龍智眼觀」者，往昔遙見二比丘論議，善神圍繞歡喜
，旋見散去，即有眾鬼來集，揶揄唾其面。其人後問比丘，比丘言：我曹先說戒定慧事，後
說王賊水火世間雜事，未見他異也。一言一動，鬼神鑒察如此，故犯罪覆藏，如橘樹中蟲穴
，其深莫測，而其矢在穴外，人仍知其有蟲也。往昔滑稽影片，一小兒入地窖中，誤觸酒桶
，其栓脫落，酒溢於地，急拔他桶之栓塞之，他桶酒出更多，如是拔此塞彼，終至狼狽不堪
，手足無措。為覆罪故，更犯他罪，亦犯類故。覆罪者欲蓋彌彰，有效之遮蓋，惟有懺悔也
。「終必惡趣淪」者，如我前於某寺如意寮所見，蜀僧身染惡疾，臭穢難近，地獄相現，追
悔莫及，令彼念佛，亦無堪能，淚下如雨，甚可憐憫也。

<h1>甲二 十種虧損戒頌</h1>

虧損於尸羅  有十種因緣

若不入此數  圓滿具堪能

<h2>乙一 無出離心頌</h2>

不為自調伏  寂靜大涅槃

由王賊等害  債主怨家逼

不活諸畏懼  求出家受具

<pb n="38"/>
「由王賊等害」，如或為避兵役、或曾負命債、或為混衣食者是。出家時如此發心者，既聞
法後，仍可發起正當之解脫心，矯其前失。

<h2>乙二 戒羸行緩頌</h2>

若性無羞恥  惡性戒體羸

學處行緩慢  沉下不堪能

「沉下不堪能」者，謂雖知善惡，於止作不能力行，或因循護短，與犯戒之事接近，如人常
險處，終必顛墮。

<h2>乙三 惡性浮散頌</h2>

若心太浮散  堅執持惡取

非處強惡作  放浪輕蔑人

惱害心含恨  非是強言是

自勝難引轉  浮散不堪能

「自勝難引轉」者，剛愎不受善也。於犯戒行，常引菩薩戒以為解釋。須知菩薩戒，以別解
脫戒為基礎。若為利他而開，亦有限制，若以圖己利，則誠所謂「我不入地獄誰入地獄」也
。以地獄正為此等人而有故。

<h2>乙四 愚不畏罪頌</h2>

由放逸懈怠  毀犯不作淨

<pb n="39"/>
不於先所犯  發起猛利心

後當不更犯  隨順尸羅行

取睡眠為樂  偃臥脅倚等

不惜光陰去  懶惰不堪能

此放逸支，由於不念無常、不畏惡趣，懈怠邪僻，不知光陰之寶。於無常頌時刻念誦，憶起
惡趣之苦，則精進心油然生矣。

<h2>乙五 邪願邪行頌</h2>

邪願修梵行  希生天安逸

著利養恭敬  無怙不堪能

<h2>乙六 違世出世軌頌</h2>

行住諸威儀  常事善品行

違越世間理  不順毗尼行

軌則有虧損  出離不堪能

「常事善品行」者，常事即世間事。佛法緣生，細行有虧，即大法不能成就。雖未出家，亦
是佛子。在家二眾為菩薩代表，出家為佛代表，一言一動應為世人表率。今有極有研究之在
家菩薩說理，說空有，天花亂墜，而煙癮不除，問其何故？曰不慣。問誰不慣？曰我不慣。
即此不慣便是習氣，亦是我執安放處也。出家人亦有不顧行檢者，自命老修行，手持煙管，
頻入茶肆，天上地下，無所不談，令眾見者起噁心，罪過甚大。
<pb n="40"/>

<h2>乙七 邪命頌</h2>

大欲不知足  難養亦難滿

衣食住病藥  非常法追求

詐現奇特相  顯己勝功能

矯示諸根寂  或作凶悖相

強口驕傲聲  修飾名字美

執持種姓尊  求多聞持法

為名利宣傳  佛說弟子論

謂為己心成  或方便現相

求衣服資具  多求不厭美

無匱著弊衣  希他好施與

所求不稱遂  研磨粗鄙語

聞者難忍受  強迫苦求索

得財物劣少  施主前毀棄

作諸欺詐言  讚此或輕彼
<pb n="41"/>

種種苦研逼  求四緣利譽

諸非法追取  虧尸羅邪命

「無匱著弊衣」者，留以佈施則可。有人問時，應言：我有好衣，今為作事或為舒適，故著
弊衣；若不問及不言。「希他施與」，即不應作。「得財物劣少，施主前毀棄」者，檀越所
施，為令僧喜，彼可得福，僧歡喜，施者亦喜，均增福報。餘等初至跑馬山，有人施物，輒
拒不受，言我自有。降巴格格見之，大為詫異，言何故出此？三大寺中有人供梅子許大一摶
之酥油亦雙手接受，言汝何故不自享？初見怪其鄙，後始知理應如此也。五種邪命，障出離
，亦障弘法，吾人雖不為邪命而近似邪命難免。喇嘛仁波卿常教人於有人無人處省察，若無
人時倦怠倚臥，人來時即正襟危坐，即攝邪命。此吾人多生習氣，必去之，見道始快，得聞慧亦快也。

<h2>乙八 過奢受用頌</h2>

從他所獲得  若法若非法

<je>四緣食服等  及一切資具</je>

已精益求精  美更欲增美

廣求堅藏護  愛玩貪無已

不見其過失  習定無堪能

「愛玩貪無已」者，如某國師，戒行極高，一切無貪著，唯一玉缽，係帝所賜，甚貴之。有
宿怨，願求報復，終不得間。護法神與怨言，國師常在空定中，故汝覓之不得，彼有所寶之
玉缽，汝若觸之，彼即出定矣。鬼如其教，使鼠觸缽作聲，師果出定，為鬼所執，問誰所教
，鬼具述之，師擲缽於地碎之，仍入定，鬼遂不得間矣。

<pb n="42"/>
餘前在印度臥病，萬念皆灰，惟有嘎烏及中藏名香數束，發願朝禮四大名山供養者，念念不
忘。後貴州浙江人朝印度者，以香托之，復以嘎烏贈與某同參，彼堅執不受，謂來此養病贈
物者多矣，及其病癒，皆索去，餘頻講，彼乃受之，餘病癒，嘎烏果仍屬我矣。

<h2>乙九 過事苦行頌</h2>

復又一類人  好自行苦行

不依律法制  無量苦逼身

食住同畜類  蓬垢若囚人

毀身學外道  自作教他行

不發輕安喜  於定無堪能

種種戒禁取  不生戒功能

此言不依戒律，縱事苦行，亦不發輕安喜觸之功能，即苦何益，學者應思之。

<h2>乙十 內穢外淨頌</h2>

內懷實腐壞  外現清淨行

無慚愧羞恥  不顧出家行

毀犯於重禁  習諸惡法行

不真實懺悔  而修戒定慧

<pb n="43"/>
人糞作旃檀  假花無果實

終當墮惡趣  此十種常思

不虧於尸羅  乃堪得定慧

內外圓滿是戒德薰習所成，出家人荷擔如來家務，須戒行無虧，修行則易成就，若是裝模作
樣希求利養名聞，不自慚愧，不知羞恥，此即出家人之大弊。

<h1>甲三 佛讚戒德頌</h1>

如世尊宣說  尸羅名根本

能持任建立  世出世間善

引涅槃功德  亦譬如大地

尸羅名莊嚴  老少服常美

尸羅名薰香  順逆普飄揚

遐邇俱周流  芬馥可眾心

尸羅名塗香  郁蒸諸毒除

尸羅名妙行  不入險惡道

健速亦安穩  直至涅槃城

尸羅名律儀  清淨妙善法
<pb n="44"/>

亦防護息險  淨潔遠離性

「如世尊宣說」以下引讚歎戒德之文，用意與毗尼違順觀同。

「能持任建立」者，如造屋之有棟樑也。「亦譬如大地」者，出生一切功德也。「順逆普飄
揚」者，異於世間之香，逆風遠處不聞也。「芬馥可眾心」者，能令眾生未信者信，信已增
長，不同世間之香，令人耗氣損力。此言利他功德。

「郁蒸諸毒除」者，印度塗香，令身清涼遠蚊蚋，持戒之人去煩惱熱，惡友魔怨望而畏避，
此言持戒功德。「妙行」,謂有善巧行於正道也。「險道」者，謂犯戒必墮惡道故。「健速
亦安穩」者，安穩即不行險道。健速,言不迂迴周折。能制戒者，唯佛一人，每條皆有無量
關係，能持一戒，即生無量功德，八關戒、五戒亦復如是。<bf>《金剛經》</bf>處處言空，處處言持
戒修福。所言空者，空我法二執耳，若不持戒，不能證大般若，乃至不能受持佛法，處處經
中廣說。現生不能成佛，姑求其次，亦要能見道，或修得暖位，最下亦要能保持人皮。若每
一條戒，曲為附會佛方便開許，又益以自心方便開許，自入歧途，去道遠矣。行頭陀行，決
定見道。雪山，亦即是無上頭陀行，亦是別解脫戒最高理想，在家居士不能做到，但起一念
歡喜心，亦斷除無量習氣。「律儀」者，儀謂儀則，是規矩。律者如國家立法，有強制性，
不容更易；又律喻音律，簫管琴瑟，尺度有定，不差纍黍，而發之音自然合律，若使斷琴一
弦，塞簫一孔，必不成音；又律謂合和，調協方出妙音，三學均修，始成道業；又律謂中和
，不過不及。一部戒律即佛手制樂譜，何容違越乎。

<h1>甲四 善觀三業</h1>

<h2>乙一 觀身語意業頌</h2>

欲學修易成  觀三業最要

此身語欲作  或正作作已

<pb n="45"/>
覺悟善觀尋  我今此所作

若是益自他  增長戒定慧

諸善行所攝  能感樂異熟

不生起眾苦  不妨於餘善

應速勤勵行  反是宜即止

過去行為緣  或未來現在

而生起念慮  應以正意觀

若是損自他  妨失戒定慧

諸惡性所攝  招感苦異熟

不生起眾善  亦礙餘善業

應嚴行責止  如利刃斷絲

勿少與方便  稍縱則難制

反此應勵行  勿緩待忘遺

「觀三業」者，欲防護戒，必須常運智慧，觀察自身行為，即此便是用功。若但制心不想，
成功亦墮於無想定，阿羅漢畏之甚於地獄。

觀察之法，上焉者，欲作以前觀察最好。於坐靜後，默想以後應作之事，然後下坐。顯密念
<pb n="46"/>
誦每段之前，舉腔即是令眾人預想以後應念之文，有餘裕時間；發心念畢，又有迴向，是即
於作後觀察。如是一事不空過，隨時修行機會也。欲作之時，能分別善惡，謂之覺悟；正作
之時，要能觀察；已作之後，要能追憶自省。「能感樂異熟」，言將來總報。「妨於餘善」
者，有雖不生苦而妨餘善法者，應分別輕重緩急而定取捨。「應速勤勵行」者，見義勇為，
不可延宕。餘等初到拉薩，言修行應緩進，喇嘛即呵責。作善如哺嬰兒，少少與乳，但期不
死，豈有能長成者乎。善念稍縱即逝，略一遲延，自心即變矣。「生起念慮」者，念謂反省
過去，慮謂策勵將來，發起第六意識作用也。「應嚴行責止，如利刃斷絲」者，如已發起作
惡之心：未作時應覺悟，懸崖勒馬；正作時，應即中止，於已作之過失，應設法補救。人犯
戒，皆由內心煩惱，感招外魔加持，故應痛自呵罵。智者大師二十五方便，亦言呵五欲。過
去老修行有自呼其名，自己鞭打者。禪堂中打香板，亦有此作用。善知識於弟子痛下犍椎，
即是慈悲。餘數年前尚能打人，今則精力不濟，於此事以告假。但各人要須痛自鞭策，於惡
念應快刀斬亂麻，不可躊躇。若自原諒自己方便，無病作病想，不可開作可開想，第二念與
第一心出主意，結果總是我執戰勝。

<h2>乙二 引佛教羅怙羅偈</h2>

汝今羅怙羅  於身語意業

應數正觀察  念諸佛聖教

羅怙羅汝應  學是沙門業

若能於此學  唯勝善無惡

羅怙羅即羅睺羅，佛愛一切眾生如羅睺羅，此即父子相傳心法，仍不外由戒生，三業納於正
軌，則轉成三密，成就三身功德，故不能目為膚淺。若聽眾中有一人能如此發心，則我蒙益
多矣。「沙門」義為勤息，謂精勤修善，息滅煩惱。

「勝善無惡」者，勝,謂勝者。能勝煩惱，唯佛一人。善,謂其次四果等位。無惡,謂最下亦要能懺悔。

<pb n="47"/>
<h2>乙三 尸羅次第清淨之法  要由戒生定頌</h2>

若如法思擇  此業益自他

此自他無利  是名善觀察

若一分攝斂  不作不與便

誤犯不由己  加行或本罪

能發露懺除  乃至無持犯

不方便加行  清淨心安住

尸羅若清淨  功德無量聚

「攝斂」者，謂稍有慚愧顧忌，較之肆無忌憚者，略勝一籌也。「能發露懺除」者，如佛問
阿難，人失足墮火坑中，是否被燒？阿難言，當被燒。佛言誤犯之罪，仍感苦果，亦如是。
故誤犯之罪，仍須懺悔。往昔所造與犯而不知之罪，無由發露懺悔，則佛前懺，如內地禮梁
皇懺水懺等皆是。若犯罪自見其罪，於人前發露懺悔，當下即無。墮罪，即一二人前亦可懺
除。受懺之人，以後如見犯者有再犯之趣向，應隨時警告。故懺罪最好在師長或有德者前，
受懺者應與作加持令其以後不犯，如此一度發露之後，若再犯又再發露，受懺者不勝其煩，
懺罪亦自激發其慚愧矣。「乃至無持犯，不方便加行」者，言決無犯戒之事，更不須持也。
今人動輒言善、不善一齊放下，不知起心動念，惡多善少，若除去犯戒之心，其餘皆是善法
，悉可令心清淨，何必放下。放下亦極容易，不易放下者，唯我執煩惱。若總言放下，必致
初萌之善念，完全絕跡，僅餘煩惱習氣。根本罪自己不方便，而加行方便，更不可，蓋自己
方便加行，根本罪恐難保矣。

<h1>甲五 戒清淨之十種功德頌</h1>

<pb n="48"/>
<h2>乙一</h2>

若具戒士夫  自觀戒清淨

便得無憂悔  無悔生歡喜

歡喜生輕安 輕安受勝樂

由樂而心定 心定如實如

如實見諦理 於諸有為法

能起厭離意 離染得解脫

「憂」者，犯罪之人覆藏於心，憂墮惡趣故。「歡喜」者，少欲之人，常知滿足，與世無爭
，恬然自得，非世間得失心之喜也。依戒調心，自然生定。如以黏土，久經搗和，柔軟如酥
，隨作何物無不就範；捨戒求定，如以砂石滓穢之土，強欲摶和成器，必不可能，即勉強造
成，亦不可入窯煅煉也。故初入道場之人，不教觀想，亦是此理。「輕安」為觸，謂冷熱轉
等，要必身心安樂，方為善相，如我所見瘋喇嘛，是暖觸成就者，坐土穴中，冰天雪地，不
以為苦。苦觸時，發現苦相，熱如火炙，冷如瘧作，或覺重物壓頂，全身毛孔如針刺，或心
跳等，由於病或由宿業，應暫停止，改修他法。欲生輕安，必須身心安樂。若有恐怖惡道之
心，乃邪見等心，不安樂，云何能生輕安。若生輕安，不可執著，執著則不能前進，必致退
失；若不執著，自然漸得佳境。如人登樓，上級更有一級，若捨一級，又升上級，不捨則於
一處不能前進矣。

「勝樂」謂出世間初禪以上之樂。「見諦理」，謂以十六行觀見四諦理，再由法智引起類智
，舉一毛遍大千，納須彌於芥子，故「於諸有為法，能起厭離意」。

能自知自見  我已得解脫

<pb n="49"/>
乃至當涅槃  如來五分身

次第而生起  無戒不能成

「能自知自見，我已得解脫」者，謂解脫知見。於過去知得解脫之次第，於未來知當證涅槃
也。此即如來五分法身，亦稱法性身，若非深定，何由生起。然戒又由定生，若但因福業感
得之定，如蟲蝕木，偶成文字，不能常也。

中國舊習禪宗法門，方便雖多，不外掃空我法二執。如將心來與汝安一句話頭，即是人我二
空無餘。一切公案，此不過是以前宗門機鋒，皆是應癥與藥之對治悉檀。呵佛罵祖，無非般
若流出之機用，藥不對癥，則庸醫殺人，陷自他於地獄，故不許從此下手，恐入此途。至於
禪宗所習境界，亦攝入密法修，西藏所謂甲拉堪布無見，不惟密法呵斥，即禪宗六祖亦呵斥
之也。五代達賴所著□□□□□□□□，（原抄本缺，校者附註）即禪宗禪法與菩提次第合
修之道，故此乃顯密公共經由之途徑。前此西藏大德不明內地佛法情形，遊學西藏之漢僧，
亦少深明教理之人，故有如是隔閡。大眾如能過境，當下了知無自性、無我，是即真參實學
也。世間禪異於出世間禪者，第一無傳承，第二無完備之道品。如道家初祖為老聃，二代為
何人，則不知矣。至於道藏，尤系拾佛法之唾餘，拉雜成篇，佛為某，孔子為某，全出杜譔
。佛法則不然，譬如臨濟宗，傳至能海四十四代，喇嘛所傳之法，至於餘二十八代，歷代傳
承不絕，祖師之名號，修行成就，皆有記載可考。彼無傳承者，則是師心自用，雖亦令人向
善，而盜法重罪，犯者尚不知淪落何處也。

次則卅七道品，內道共法，獨與外道不共。外道經論所言修法，以卅七道品之規矩繩之，或
缺支分，或無次第，優劣顯然。有人以為卅七道品乃修行初步，講後即束之高閣，不屑依此
修行，不知直至成佛中間，一切修行，不可將此須臾離也。連日重複溫習前日所講，大眾或
厭餘之嘵嘵辭費，不知此等老僧常談，正要眾位在餘上座時，不待開口便知餘要如此如此說
，則練純熟可得受用矣。

邪發心十種，吾人悉皆具有，惟力之大小不同，力大則能引現行，危險甚大。出離心決定發
，方能成羅漢。三界染污，一塵不著，方能成佛。世豈有不出離之佛哉？修定為令眾生生信
，固是善心，但非善巧。若能真實持戒修行，即能利益眾生。桃李不言，下自成蹊，無待宣
<pb n="50"/>
傳也。若再夾雜名利之心，即入惡道。比丘戒，未受大戒者不許看，以看後不能遵行，即生罪過。

邪命以取名利，此心或者無有，惟矯現威儀，希人恭敬，在所難免，惟應以一味老實，對治
邪曲之心，則是初學入門處也。惡念初萌，急宜斷除，若與商量，總有可作之理由也。發心
學四如意，即起修定，如拉東洋車，下陡坡欲止不能，必達目的地也。

<h2>乙二</h2>

若具戒士夫  臨終觀業行

無罪不悔恨  善稱遍方域

必往人天趣  隨願生淨土

「臨終觀業行」者，犯戒之人臨終惡趣相現，犯戒時所求之樂，已成過去，故唯有悔恨。持
戒之人，無如此事。一文將不去，唯有業隨身，故釋迦世尊、宗喀巴大師常教人念無常，須
將死字掛在眉頭。<bf>《無常頌》</bf>攝盡菩提道次第中修無常之法，應須勤念。「善稱遍方域」者
，一念持戒，十方佛菩薩、天龍護法悉知悉見，若恐人不知者，為世間愚夫，何必求彼知耶
？「隨願生淨土」者，必要持戒，否則諸上善人俱會一處，雖彼慈悲不加鄙夷，亦自愧形穢也。

<h2>乙三</h2>

寢悎身心調  遠離諸熱惱

<h2>乙四</h2>

日夜諸天護  不為鬼魔嬈

<h2>乙五</h2>

<pb n="51"/>
於他凶暴類  一切惡有情

不懷恐怖心 驚狂顛倒行

「寢悎身心調」者，無憂悔，亦無惡夢。「不懷恐怖心」者，俗諺所謂為人不作虧心事，夜
半敲門心不驚也。每條有五位護戒神，比丘有二百五十戒，即一千二百五十，故雖坐古廟、
叢林、塚間，但一念戒，諸惡悉退。跑馬山老格西，四十餘年坐靜，晝夜不離衣，以衣為戒
相，見衣即念戒，雖魔怨亦敬愛持戒之人也。如遇警報，依佛說，有危難應避，但避向何處
，香港乎？南洋群島乎？無處安樂剎也。若不避，心不驚，心不惶，亦可不走，死生有命，
不在趨避也。屢次空襲，佛子死於炸彈，未之聞也。若受輕傷，正見加持，否則豈止輕傷而已哉？

<h2>乙六</h2>

又諸惡有情  或仇怨惡友

雖得其暇隙  不害反相親

「諸惡有情」謂鬼、狐等擾亂行人者。歷代祖師，降伏鬼畜、飛僊之事蹟甚多，如大坪開山
祖師松月，初到時，遍地毒蛇，以其戒行與慈悲之感化，今大坪之蛇，均馴狎可玩。祖師日
煮烏子以為餐，猿為掘烏子，虎為守灶，烏子未熟，虎以吻捂釜蓋，不聽師食，其感應如此
。長毛之亂，有老僧習定得通慧，知有宿怨在賊中，賊且至，遣林人皆去，己獨留守，端坐
待死，以其無我，亦不畏怖。賊至見老僧，初不以為意，後為宿業所感，噁心忽發，以此僧
如此不知畏懼，應死，卻入殺之，見其慈悲之相，又回去，反覆再三者，僧乃喚賊小名，賊
怪之，老僧為說其鄉里身世，皆合，賊大敬信，僧乃為言宿世合資貿易，我圖財殺汝，今既
相遇，夫復何言。賊言，今殺汝，汝後亦當殺我，遂捨。賊黨從僧住，終身為良民。惡鬼魔
天，常俟行人便隙。舍利弗入定，魔擊其頭，出定頭痛，佛言汝為惡魔所擊，非戒定力，頭
破為七分矣。魔鬼雖專與修行人難，然亦愛持戒之人，如竊賊，並不願與竊賊共住，恐其盜
己之物也；父雖作惡，仍必教其子行善也。

<h2>乙七</h2>
<pb n="52"/>

藥叉諸鬼神  一切非人類

不俟其便隙  而常作護佑

<h2>乙八</h2>

求法無艱難  四緣不勞獲

王臣諸長者  商主眾黎庶

皆敬重尊仰  樂於作護助

持戒之人，特為佛所護念，故必證涅槃。有二種人，為佛特所攝護，一發菩提心人，二持戒
人。發菩提心者，如佛長子，荷佛家業，佛法寶藏秘鑰，無不付囑；持戒者，如誠懇幼子，
雖尚無擔荷之力，終久必能擔荷，以其朴實誠篤故，亦使守寶藏司管鑰。唯犯戒，如敗家覆
宗之子，唯恐竊寶浪用，作諸惡行，故神通智慧，皆障不令生也。

<h2>乙九</h2>

若願當轉生  剎利大族姓

婆羅門居士  長者富貴家

欲天色無色  兜率彌陀土

<je>十方淨佛剎  隨願定往生</je>

<h2>乙十</h2>

<pb n="53"/>
若發願欲證  無上大涅槃

由戒清淨故  離欲得現證

尸羅策三業  防護能調伏

學處亦制止  毗尼言滅惡

律法善斷持  木叉得解脫

「防護」者，戒如持戈，如宿衛之兵也。近日二眾來聽講者多女居士，在女眾院聞甚苦擁擠
，亦有利益。孩提之童，三年然後免於父母之懷，故人之關係密切，無過母子，正以其相擠
之久也，乃至某也同學，某也同鄉，某為外國人，某為本國人，關係之疏密，皆以接觸之觀
念多少為正比例，人熟則感情自然生起，犬不吠常見之人也。常住本發心供養，但力有未能
，假如每人修三間獨院不相往來，不如擠之功德多也，經此一擠之後，素無一面之人，以後
而成好友，途遇則問詢，有事則互助，道經其門則留坐，凡此功德，非擠不生也。餘從喇嘛
聞法，每座皆滿，室內不容盤腳坐，已坐五點鐘，九點鐘放外一次，又講至十二點鐘，多數
人不敢離坐，攜坐墊自隨，以承便穢，以出外則不能擠入也。故現在雖擠，各人應發希有想
，互相遷就，如<bf>《法華經》</bf>說，讓人聽經，其福甚大。比丘尼有戒律，應一人睡上半夜，一
人睡下半夜，或均端坐靜養，暫行頭陀行，功德亦大。有未在此近處住者，來往亦勿嫌遠。
釋迦世尊因中為求一句一偈，身剜千孔以燃燈，貴法也。餘往時在北平從張先生聽講，相去
廿里，每日往返二次，亦不覺其遠也。若坐車，車錢不可太少，虧苦人，亦不可太多，使別
人不易僱車。路上食物，應覓清淨僻淨之處，途中勿逗留，華服珍飾不宜佩帶，錢亦不宜多
帶，防盜竊，念誦勿過高聲，妨礙同住者，無事勿外出，到寺中來，時間不可太早、過遲，
各寮屋不許去，會我、要在客堂中招呼，若無親屬男子同路，應在客堂請人引導。比丘、男
居士不可到女眾院去，我亦不敢去。男居士要會人，此間派小沙彌到女眾院請來在客堂中會
。此等規矩，皆依戒律，非我創立，若尊重佛語，則三寶興旺也。出家二眾，對在家二眾作
父母想，以施我四緣資具以修行也；在家二眾對出家二眾作佛想，以彼學佛且守護三寶，使
人天眼目不失也。應照此作去。

<pb n="54"/>
或謂菩薩度生，不應求出離，不知煩惱未斷而言度生，境界所牽，總是拖泥帶水，欲斷煩惱
修定，非發出離心不能成也。若常觀三業之念頭提不起，修定念頭更提不起矣。

<sarticle>六 釋根律儀資糧</sarticle>

「根律儀」，即儒家四勿之意，而微細過之，以彼唯止惡，此則又能生定也。依戒防心，久
之習慣，諸根純熟，則不假用力，自有止惡修善之功能也。

<h1>甲一 修此三業所依法  非此不能轉根頌</h1>

依止戒律儀  能防護意根

不流逸倒惡  色聲香味等

及能正修行  意根如律住

不虧根本戒  隨順威儀行

遠離於五家  常怖畏小罪

露罪具勇心  出離意堅決

不虧十種行  念如來讚喻

善觀三業行  尸羅次第淨

護戒諸功德  毀犯墮何地

學修誓為首  刻刻觀淨命

<pb n="55"/>
「意根」，謂隨行意識，於五根上各有由意識分出之了別能力也。「防護」者，謂於起心動
念處，覺了是非，辨別欲作之事，是否合於戒律也。平常人總覺自己是天下唯一最好之人，
若一用功，總覺自己是最壞之人，何以故？以自心唯自能了知故。其每日所起念頭，若有物
可以測其善惡，如寒暑表之測溫度者，惡之度數必超過善之度數百千倍也。「不流逸倒惡」
者，倒，如常樂我淨四倒。惡，謂身口意十惡。流逸，謂根隨逐各支起顛倒想，如於山起山
想，則台匯蕩令人神往。若以修行人觀之，任何名山，無非土石樹木聚積而已。江湖之水與
廚中水缸之水無異；海洋之水與鹽汁無異；五色彩繪，貌物逼真，無非一幅之紙；讚毀之聲
，閉口即已寂然；芝蘭之香，飄散歸於何處；珍饈之味，病者食之，味同嚼蠟，世尊食馬麥
與天饌無異。故外境無非幻妄，不可攀緣隨逐也。「不虧根本戒」者，防護之道，於應止應
作者，但以不違戒為準則，不必問其所以然。研究學陳，尋章摘句，境界現前，仍不濟事也
。於戒要生希有心，於惡趣生怖畏心。<bf>《金剛經》</bf>云，應如是住、如是降伏其心。應依戒住
、以戒防心及降伏其心，應生如律心，不可善惡一齊放下，善心放下不易提起，噁心縱放下
，遇緣又自然生起，若同放下，其後必唯惡無善也。修定之時，善心一齊放下者，令其稍得
休息之意，非真要人放下也。「常怖畏小罪」者，水滴石穿，當慎其微也。罪不懺悔又生罪
，如人負債，利上加利，無清償之望。「露罪具勇心」者，佛說二種健兒，一不犯罪，二犯
已能懺悔。「毀犯墮何地」者，見罪見墮也。「學修誓為首」者，修法初不能實行，能發誓
願亦好，但發願不可推得太遠，太遠則遙遙無期矣。「淨命」者，不作五種邪命，在家人謀
生活，不違國法、因果、及世間譏嫌也。

<h1>甲二　修正念力頌</h1>

依此正修行  常常不離念

恆久如是作  復委細所作

無間且殷重  再再熏修久

即得不忘念  正念常現前

由此任持力  有大勢功能
<pb n="56"/>

制伏色聲等  說為修正念

「正修行」者，不過不及也。「恆久如是作」者，如犬久系，渴欲解脫，雖解脫後，仍無所
事，不過出外空跑一趟，而總以得一放為樂。修行人久則厭煩，亦猶如是。故今年加提月，
亦要與大家一次解放，但出去要將戒律條件記著，隨時提起，則跑一趟無事，又可回來，否
則恐不能返本道場矣。

「委細」者，謂護戒委曲求全，細，謂纖毫不苟。細字唯喇嘛仁波卿可謂嘆觀止矣，惜不能
來此，若能來此，將戒律講後，各人觀其行持，即雖不言，而能以身教也，大眾好生髮願。
「任持力」者，一步盼一步，生起堪能也。「有大勢功能」者，初時諸根不敢與境多起交涉
，後有能力降伏色聲等。

<h1>甲三 明正念之作用</h1>

<h2>乙一 初喻五頌</h2>
眼與色為緣  於中生眼識

眼識等無間  生分別意識

此分別意識  對可愛色色

將生染著心  不可愛色色

將聲憎恚心  起非理分別

前念增上力  能防護此心

平息諸煩惱  令心住正理

<pb n="57"/>
若耳鼻舌身  不失念亦爾

「可愛色色」，上色字作物質。「將生染著心」者，染謂我執尚未成煩惱。「起非理分別」
者，如見人美宅，即起愛好之心，我亦願有同樣之宅，或彼屋尚有缺乏點，我日後作屋，當
更臻完善，若無錢，當與人借，乃至買彩票等。有人安居中一妄想，繼續三月不斷者。「前
念增上力」者，前念即修行之正念，妄想方起，而將正念提牢，妄想自然打斷，由此念力，
定不求而自成。若不如此，欲強得定，如見拳師以手擊人，即欲斷其手以易我之手，假如以
彼手續我臂上，反不如自手之有力也。或問修行時或數日煩惱少，後來煩惱又多，是何故？
數日煩惱少者，外境無觸發機會故，此如小兒熟睡不啼，驚醒又啼矣。無智無戒以為防護，
開門揖盜，煩惱安得不來。若明炬執杖之硬賊，尚可提防，軟賊飾作家人，其將認賊作子，
於未來時盼其來，來時歡迎之不暇，既來遂水乳和合，安之若素。有雜念，煩惱安得不多耶
。妄想生時，有時第一座修定之妄想，於第二座又繼續起，此種長篇文章，即對治妄想之初
步，對治之法，即正意住所觀之境是也。

<h2>乙二 次  第六識頌</h2>
意法互為緣  生分別意識

剎那及隨念  計度廣推尋

於可愛色法  將生染著心

不可愛色法  將生憎恚心

亦依前念力  能防護非心

停息諸煩惱  捨心正念住

佛與眾生本無差別，然佛之所以為佛，眾生之所以為眾生者，是在本性之迷與悟而已。本性
迷則意識中皆煩惱，故須時時防護其意識，遇可愛不可愛時，均不染著，亦不憎恚，提起正
念，則煩惱不起，久久熏習，智慧自然增長矣。
<pb n="58"/>

<h1>甲四 解防護意頌</h1>

云何能防護  謂對色塵境

聲香味觸法  不取其行相

及諸隨好等  不依彼諸相

心起惡尋思  令正念流漏

「法」即正意住所觀之境是也。「不取其行相」者謂將境界放下。「隨好」者，如於人取其
衣服容止特長等。

<h1>甲五 急治流漏頌</h1>

由忘失正念  或煩惱熾盛

雖不起於相  不起諸隨好

仍起惡尋思  使正意流漏

急修戒律儀  縛殺諸苦怖

<h1>甲六 策根頌</h1>

復於眼所識  應警策眼根

不令入雜染  意等亦如是

<pb n="59"/>
再於諸境界  深見其過失

涅槃諸功德  刻刻應念知

「縛殺諸苦怖」者，謂觀犯戒者如世間犯罪之人，應受縛殺等極大痛苦，拷訊、縛系、斬殺
、血肉狼籍之狀，亦不淨之一種，大威德所掛人首念珠，現種種苦怖相，皆犯戒人之首也。
應思我若犯戒，即彼新首，懸掛與彼無異，並應求本尊護法加被，於夢中示現犯戒苦極惡趣
境界，引生怖畏，如目連尊者與弟子示現之類。

<sarticle>七 釋於食正觀資糧</sarticle>
世皆云穿衣吃飯不犯條款，又云有道無道穿吃要。誠然，欲界眾生，皆依食住，積習難斷，
然於食若無正觀，即為道障，既障將來之成就，亦障入道之方便。或零碎雜食不能放下，或
求精美，或貪多無厭，更有以出家人一切嗜好皆已斷除，須於飲食稍與解放，以為煩惱尋一
發泄之道，故叢林中多有崇向多食主義之現象。聞近慈寺一粥一齋，過午不食，多人望洋興
嘆，不敢問津，皆以飲食之故。

<h1>甲一 總說</h1>

食時應正觀  段食諸過患

深生厭惡想  然後作吞嚥

觀食過患生厭惡想，凡閉關前，皆應專修，至少三日。

<h1>甲二 觀段食過患</h1>

<h2>乙一 正食  觀可厭惡頌</h2>
<je>一者正受食  色香味觸美</je>

齒舌作咀嚼  雜爛和唾津
<pb n="60"/>

變為可厭惡  涎液如喉咽

色香妙味失  成糞吐臭穢

「成糞吐臭穢」者，如醉人所吐，廁中所積，堆盤滿碗，無非是糞，如是觀之，於美食不起
勝解，以任何惡食，終優於糞吐故，且此事亦非虛想，若無碗中之糞，則廁中之糞何自來乎。

<h2>乙二 食已過患頌</h2>
<je>二者食啖已  一分作消變</je>

入血肉筋脈  骨髓皮膜間

化眾多品類  種種不淨質

諸蟲競食取  作增長養育

更餘成便穢  展轉趨下穴

遍身諸毛孔  皆出眾蟲糞

朝朝勤洗滌  不免腥膻氣

又飲食因緣  生無量疾苦

癰疽疥癩癬  嗽噎寒熱等

種種病難緣  皆由味觸生

努力加餐，為中國之成語，似乎非多食不能營養，實則飲食養人，不在太多。內地一碗之飯
<pb n="61"/>
，在藏地，即數人共食，亦可養身。今努力加餐不能消化，又以藥力助之，久之非藥不能消
化，遂成胃病。更有嗜好肥甘厚味致生癰疽等病者，所謂百病從口入也。鄉村農人多長壽者
，以飲食簡單，亦不貪多食，既合衛生，亦惜福報。長壽之法，惟福未盡壽未盡者。可能延
壽，福盡者，不死亦必遭受窮困也。

<h2>乙三 追求之過失頌</h2>
<je>三者追求患  不避寒熱苦</je>

自策勵劬勞  奔驅歷眾險

無數苦較計  謀略卑賤行

所求不諧遂  顰眉懷憂悲

拊胸作傷嘆  悲哭悶絕等

心掉亂癡狂  是積取諸患

農人之星披月戴，商家之日夜計算，勞身焦思，不惜身命，唯利是求。如重慶碼頭附近輪船
上殘飯，多棄河中，魚爭趨之，漁者即就其處捕之至易。世人追求飲食，歷艱涉險，何異於是。

<h2>乙四 防護之過患頌</h2>
<je>四者防護過  作業得諧遂</je>

獲飲食資糧  復生大憂苦

王賊等侵奪  火焚水漂蕩

散壞他欺昧  意外諸虧失

<pb n="62"/>
今之物價飛漲，即由防護食物而成。

<h2>乙五 親愛因食成怨頌</h2>
<je>五者親變怨  由飲食因緣</je>

父子起斗諍  況兄弟朋友

非親平常人  互相作譏毀

展轉與斗訟  聚族以相諍

以手足器杖  彼此加毒害

能飲血食人  勝羅剎餓鬼

「父子起鬥爭」者，一家之人或欲儉、或欲豐、或好濃、或好淡而諍起矣，乃至世界戰爭，
亦由麵包問題。

<h2>乙六 欲心無厭之害頌</h2>
<je>六者無厭足  如諸國王等</je>

據國都大邑  不安享喜足

樂征戰兵戈  擊鼓吹角貝

揮刀放毒矢  車馬互衝馳

使血肉橫飛  傷身或致死

達多入泥犁  亦由五百鼎
<pb n="63"/>

南無寺老格西，於某年除夕偶然絕糧，夜聞山下爆竹聲喧鬧，忽憶歲除矣。問侍者有供品否
？答言：不惟無他供品，即麵袋亦纖塵不著矣。問有柴有水否？答此二物尚不乏。遂汲水生
火，擦供杯，水沸，即以沸水為供，集諸弟子供曼茶，迴向如儀。諭諸弟子云，汝等觀城中
之人，現在奔馳來往，準備無關之事，不知忙碌如何，更有負債之人，不敢歸家，或遇債主
索討鬥爭，其苦更甚，如我等之清閑度歲，此福誠不可多得矣。試令吾人處老格西之境界者
，不下山向檀越家求索或示意望其供養乎。

<h2>乙七 被食所縛之患頌</h2>
<je>七者不自在  為王臣所使</je>

討攻堅牢城  遭鎔銅鐵彈

冒矢石鋒刃  傷身或致死

倡優卑下苦  貪食而忘恥

<h2>乙八 惡行苦果之怖頌</h2>
<je>八者起惡行  三業作諸罪</je>

死時重病逼  受無量苦困

臨終獄境現  山岩倒石懸

見平生惡行  悔怖而捨命

<h1>甲三 正知之義頌</h1>

以段食支身  令修集梵行

<pb n="64"/>
思如上過患  食時如食子

「食時如食子」者，佛觀一缽水八萬四千蟲，咽咽，皆父母眾生之肉也。

<h1>甲四 求施方軌頌</h1>

念施主財利  求積大艱險

以養親屬供  悲心而奉我

為求勝果故  如割皮肉痛

刺血拔毛苦  我安然享供

焉可不修行  以報施主恩

令彼獲勝果  大利樂光榮

月喻往施家  蕩滌身心淨

安住於慚愧  離憍慢邪命

不自舉輕他  得施心喜悅

他得亦隨喜  又往施主家

不望彼必施  恭敬多非少

妙好不緩遲  縱彼不惠施

<pb n="65"/>
終不起怨害  瞋恚嫌恨心

勿因此因緣  虧戒落惡趣

「月喻往他家」者，月喻，經云托缽之法，每日乞一家，多至九家，於一街中先從一邊次第
乞已，又從另一邊轉迴次第而乞，不可缺一家，如月輪一月一圓故。一生幾見月當頭，唯不
欣逢歲中秋，若得夜夜月圓好……。詩人亦喜月，故以月為喻也。「怨害」者，觀自己福德
戒行必有缺，故彼不惠施也。

<h1>甲五 受食方軌頌</h1>

說食分四種  段觸思識食

養命起正行  而受用段食

要不苦耽著  安住出家姓

勿令身飽滿  充悅過時食

使諸根掉舉  意躁擾不安

引貪慾婬逸  嬉戲倡蕩行

「使諸根掉舉」者，如今人晚餐後即上街坐汽車兜風，即是飽食躁擾現象。

又數數飽食  食啖諸肥膩

色香味俱美  精妙希有食

謂能補益身  勇健體充實
<pb n="66"/>

無病常少壯  不衰朽長命

不生諸病患  多力能角戲

以香水沐身  塗香服細軟

飽食樂遊觀  耳目近倡伎

作樗蒲圍棋  拍毱擲石戲

「補益身」者，非必肥膩精美，凡善食，皆能補益也。

在家二眾，於國家社會有益之事，應努力從事，不可廢棄，若無餘暇修行，惟有減少無益之
宴會往返，但不廢棄世間之禮而已，不可流連忘返。

臨食若飢渴  競啖自存護

耽嗜亦饕餮  難養亦難滿

增饑羸重疾  非法以追求

愛染貪無厭  迷悶癡受用

藏護起奮諍  身沉心遲鈍

氣息出入艱  極重睡眠纏

「饕餮」者，獸名，嗜事不知飽，獵者盛陳酒食，饕餮即呼其儔侶，群聚而食，有飽滿而死
者，其餘仍貪食不捨，必皆脹死而後已。
<pb n="67"/>

<h1>甲六 結頌</h1>

多聞聖弟子  觀食眾過患

愍念身中蟲  為道而食啖

非時不受食  不食非所宜

不極多極少  不消則不食

不貪染驕逸  離樂苦二邊

正法以追求  知量知止足

「聖弟子」者，聖謂初果以上。在家修行，亦可證果，若證阿羅漢果，即現出家相矣。比丘
依戒律應日中一食，不得非時而食。明夜元宵，有人主張吃湯圓，明日必須出坡，可從權隨
俗，以如此方不違戒律矣。

修禪者亂攝機鋒、瞎猜話頭、制心悶坐，皆所不許，須於事物上依二次第正修。世間有身執
我執，故著樂不能出離。定不可捉摸，定道資糧可捉摸，由定道資糧練習，堪能習定，方能
制服煩惱。定如拳師之點穴，定道資糧如拳師練力之法，雖知點穴之法，無力不能制敵也。
已發之願，未滿之前，不可捨棄，退失本願，福報亦退也。定正所引生之智慧，以能斷煩惱
為驗。若先不能知不能作者，習定後能知能作，是定附帶作用，非正引之智慧也，若執其為
慧，便走入知解邪路。欲入關者，應先修於食正觀，至少三日正修，對食物不可太多太好，
而一見美食，自試能否不貪，不貪而食粗惡之食，驗其能否不瞋。

人之於食求精美者，以為粗糲之食不能營養故，實則飲食為病，食物本身之關係尚少，食者
心喜，關係甚大。若有瞋心、疑心、怖畏心，食之未有不致病。反之若能正觀細嚼緩咽，則
粗食亦能養身。若修大威德觀口如竃，火焰飛騰，雖毒物，習食之，亦不能為害也。或疑少
<pb n="68"/>
食不足養身，實不盡然，平人三日五日不食亦不致死，且不治之病，多以絕食療之。往年五
台山有胡居士子笏患便燥，曾辟谷四十餘日，初食熱清之粥，後日食類似觀音泥之食粉少許
，末後每日惟食加持過極小丸藥一粒，其病竟愈。修斷食法者，應觀地獄餓鬼貧乏之苦，更為有益。

西藏所修絨勒之法，或依文殊，或依觀音為本尊，每年四月中集眾修，間日斷食，一日有修
一次者，有繼續修至八次者，在家人多參加。此法修過，間或一二日不食，亦不覺其苦。今
饑饉盛行，此法尤宜學習。

今人有不講定道之資糧而言境甚高者，恐是往昔福報，不可學也。學者或修三皈依觀而以難
修，畢一座即疲極頭痛，蓋由此心一向放逸自由，今欲強其作按步就班之工作，如不羈之馬
，不能駕馭也。若畏其難，仍同舊法，僅口念誦，聽心馳散，何時能將心納入正軌矣。

<sarticle>八 釋悎寤瑜伽資糧</sarticle>

障定之法，知其為障而不能除者為障，不知者名蓋。悎寤瑜伽為除蓋障之正法。即時警覺之
藏語，隨身佩帶之佛像匣子曰嘎烏，其音相同，亦不忘三寶時時在念之意。若有悎寤之資糧
，修定易速成就。

<h1>甲一 總意頌</h1>

若佛聖弟子  欲速急證道

超越得勇勢  剛決不可制

應策勵其心  精勤無間斷

成辦佛所行  悎寤時相應

「超越」者，如學校天才生之越級升班，非有大善根大精進不能也。得定之得初禪，亦間可
得二禪，既得二禪，還修初禪，則易成就。「剛決」者，悎寤之原動力，即四神足。於法抉
<pb n="69"/>
擇無疑，故能一往直前，如暴虎馮河。

悎寤言警惺  日夕恆覺悟

<je>三業諸法行  不背於三學</je>

「日夕恆覺悟」者，晝夜如未眠故。

<h1>甲二 順障法修心</h1>

<h2>乙一 時存正念不順五蓋頌</h2>
日出至日沒  經行或宴坐

端身存正念  順障法修心

淨妙順貪慾  忿恚順嗔蓋

黑暗順昏睡  親屬國土覺

不死諸尋思  追憶往昔事

戲樂受用等  三世無記疑

「順障法修心」者，障為貪瞋等煩惱，法謂所緣境，順障法者，謂能引生煩惱之境界也。境
不順障，煩惱雖不現行，種子仍在，日後遇緣，一觸即發。修行要煩惱各斷除之，如兵之殺
賊，若兵惟向無賊處行，則失其作用矣。兵久不用，見小敵亦怯，故風吹鳥語皆為定障，以
未順障法修之故。陀羅尼門之修法為世人所不了解者，亦在於此。此為大般若正法，迅速成
就之法門，然若煩惱未滅戒未成就而修此法，必墮地獄，如不善咒蛇而弄蛇，必為蛇所螫殺而死。

<h2>乙二 五蓋之對治</h2>
<pb n="70"/>
<h3>丙一 對治睡眠蓋頌</h3>

昏沉睡眠蓋  對治修光明

面東坐露地  薄衣被量食

經行身禮懺  供侍三寶尊

造像嚴佛土  寫經刊印行

廣修事瑜伽  上供下施與

光明治暗略  福增障自泯

觀淨妙聖境  自導勸讚勵

慶慰逢三寶  觀三寶功能

念戒施天等  依教廣推尋

訶責於昏沉  睡眠諸過罪

思無常惡趣  念父母師訓

善友檀信恩  慚愧起精進

論議三藏理  正法聽聞持

大聲音讀誦  為人說宣示

<pb n="71"/>
觀星月方隅  冷水灑面洗

蓋未生不生  已生遣令去

「修光明」謂光明觀在頭上，或在心間。「面東」者，東方空氣清新，故西藏寺宇皆東向，
然東向者天暗較早，故宗喀巴大師制令南向，今多向南也。「露地坐」者，應在不受風雨之
地，二腿及腦後應覆好，腿冷則不能坐，腦後冷則不能得定。「量食」者，太少食亦令人心
悸也。「經行」者，應於閑靜無人處立標，遠近、視行者體力而定，從經行到此端復走到彼
端，應小立而再右轉走回，如是週而復始，行時知行，住時知住，則身之習氣可除，亦能除
病。禪堂中跑香亦與此法相近，但其用意在打斷坐禪者之長篇妄想，稍有不同耳。「禮懺」
者，禮拜之法甚多，如甘孜人禮拜之墊子，可高與案齊，拜者手撫面，著其上，即名一禮，
餘初見不知其為何事，然若虔誠，亦是禮拜也。至磕大頭，能強身生暖，與習氣功無異。普
賢行，亦以禮拜為首也。今之修行者，或命僕使作供養，己惟迴向，不知自作之感福報也。
「造像」，初時勿贈送相識者，必特於道路送不相識者，或有來者與之。「福增障自泯」，
若報得之障，可以福報消之。「觀淨妙聖境」者，若修定勉其始終而不明瞭，應觀夢中定中所見前相。

<h3>丙二 對治欲貪頌</h3>

若貪慾蓋纏  對治修背捨

變壞作胮脹  觀青瘀膿爛

眾蛆蟲食啖  血塗白骨觀

筋鎖及鎖骨  各各正意思

說貪慾過患  無量呵責門

讚離欲功德  三藏諸言論

<pb n="72"/>
聽聞善受持  通利抉擇精

對境生力用  不生生遣除

「不生生遣除」者，謂未生煩惱令不生；若遇殊勝境，已生煩惱令遣除；沉下種子亦自引起
而斷之。故現婬怒癡者，乃以婬怒癡為射擊之鵠的，在婬怒癡中練習戒定慧之能力也。若即
以婬怒癡為究竟，是乃多生種子，何須修練乎。

<h3>丙三 離嗔蓋頌</h3>

嗔蓋修慈意  無怨敵損惱

次第遍諸方  起無量勝解

修忍解真空  念無常因果

抉擇經論言  諸得失功過

<h3>丙四 離掉悔蓋頌</h3>

掉悔內住心  制止念一處

數息存正知  餘如前條理

「掉悔」者，或於過去事放不下，或於現前打不過，或於未來事妄想計度，於修定時想出種
種迂闊可笑之主意，此類人時有所聞。「制止念一處」者，如緣心中一點，是即內有色少也
，然久制心一處亦成病。外色一點口口口口（原抄本缺 校者附註）「數息存正知」者，正
知即住於息上，心止即不數矣。<bf>《小止觀》</bf><bf>《六妙門》</bf>具說此法。

<h3>丙五 離疑蓋頌</h3>
<pb n="73"/>

云何遠疑蓋  離十四無記

問橋求始末  石女兒角乳

正觀去來今  唯見其有法

唯見有事義  有無知有無

因果不錯謬  無事不增益

實有不減損  了無常苦空

正士能敬信  於佛無疑惑

勝解四諦理  恭敬和合僧

自觀不卑劣  亦不輕鄙人

聞法揀功過  亦如前者論

<h2>乙三 結勸</h2>
諸蓋不堅執  棄捨如便吐

如蒙重恥辱  使心染惱苦

慧羸害善品  佛聖賢並訶

天龍等輕恨  同梵行棄唾

<pb n="74"/>
「十四無記」見附講中。「石女兒角乳」者，諸法如幻，若求其實在自性，如石女兒角乳，不可得故。

「正觀去來今」者，正謂不雜我執，去來今者，因果遷流也。六因五果，其相至繁，今但就
五果略談其相：一、異熟果，人有人身，犬有犬身，此身為業感中心，報主乃往業所感之總
相也。二、等流果，等謂相似，流謂剎那相續，非斷非常，等流果即習氣，如造殺業者多瞋
，造盜業者多貪。三、增上果者，業報氣分相投而感得之環境，人畜六道各各不同。欲改造
環境，必先改造異熟，如軸轉各輪自動，否則強求改環境，反尋苦惱。如<bf>《百句喻經》</bf>言，
有驢見小犬見憐於主，俟主人出，亦學小犬撲主人懷而媚之，反遭縛執鞭打。蓋異熟之於環
境，如投石於水，必起渦紋，無法避免，惟有由心上轉變，了知一切法空，苦於何有，更能
不造感苦異熟之業，則徹底改造矣。四、士用果，謂有情各人能力發生之作用，如世間所見
，人謂之因果。五、離系果，謂解脫涅槃。

如是因，如是果，如作醬之不成糖，非定非不定，非作非不作，法爾如是，即是緣生之理。

惟其無定性，故能緣生。灰面無定性，故可作麵條，亦可作饅頭，則麵條與饅頭成定性矣。
假使灰面中有麵條定性，則決不可作饅頭，有饅頭定性，亦不可作麵條，故若非性空，則性
已定，非緣生也。「事義」，謂事間差別事及法理。「有無知有無」者，有自性之理無而知
其無，無自性之理而知其有也。「無事不增益」者，無自性不執為有性也。「實有不減損」
者，如法因果有，不執為無也。

自「正觀去來今」以下七句頌文，即正修慧之觀察處，世人於與自心合之事，即無執有，於
不合自心之事，即有亦執為無也。如是邪倒，非此莫除也。

修行不可求速效，無量劫來煩惱種子，虛空不容，豈卒爾之間，便欲除盡。跑馬山降巴格西
坐靜廿餘年，納摩寺老格西坐靜四十餘年，康薩仁波卿坐靜廿餘年，其成就並非與生俱來，
實皆苦修而成也。今人閉關極多，三年心尚未純，第三年又作出關想矣。一出關時，便自心
以為所作已辦，何能成就乎？必有剛決堅持之心，不問收穫，但問耕耘，自能有成。

呵五蓋者，如<bf>《法句集經》</bf><bf>《攝要經》</bf>，在家居士亦宜看，但持一偈，亦可證道，如單方亦可治病也。

<pb n="75"/>
<je>五蓋中唯疑蓋難除，貪瞋易覺知故，睡眠掉舉為止觀專治故，疑謂對法師三寶乃至對
一切人，乃事物之疑。今人輒曰防人之心不可無，此言真誤人不淺。然真正一任因果，何必
疑，若處處多疑，修定時心上下不定，則受害深矣。定中應如理思惟，持尋十四無記，驚怖
發狂者時有所聞，決定不可想。「有法」者，謂有為法，有為法謂色、心、心所及心不相應
行，有相用可思者是。無為法謂空、擇滅，離言詮者是。又有漏法無漏法，有漏法謂五蘊（
精神物質）、十二處（心境）、十八界（種子）；無漏法謂四諦（苦集滅道）、緣（十二因
緣）、度（六度，即六波羅密）。即此便是「事」，事經佛說，則為「法」。「義」者，事
之理也。事現起之因果有，而自性則無。譬如講經，如是鳴鐘集眾、禮拜念誦敷講迴向，次
第因果不紊，故成其為法會，而不同茶坊酒肆，而此中無有纖毫真實。若鐘聲，其實鐘聲今
在何處，若言講經真實，經聲不聞，字字轉變，我但閉口，此音即無，若禮拜真實，則跪者
不能起，直者不能坐，人應與銅鐵鑄成者無異。一切法自性實無，莫不如是。然作用現相不
能說無，若說無作用現相，便成事問相違，無因無果，墮惡趣空。如大雄殿燉牛肉而談玄理
者，數見不鮮。如我知某某執如是見，癱迷半年，人事不知始死，是殆護法使起達到善惡不
知之目的歟。</je>

所謂空者，謂空我執五欲。<bf>《入中論》</bf>以前五度引入般若，亦恐人墮惡取空也。其破唯識者
，乃更進一步破障中觀見細執耳，詳如<bf>《三論廣疏》</bf>說。龍樹菩薩讚佛偈云：「不生亦不滅
，不斷亦不常，不一亦不異，不來亦不去。」此即文殊劍，禪宗所謂佛來也斬，魔來也斬之
手段也。八不增不減，因緣不壞，即中觀正見，雖有派別，乃各人看法不同之小差異也。何
以但言不而不言是？蓋以般若離言，無由詮表，強立言說，惟有以遮處之。遮斷，即辟出一
條路來，但解執著，不立一法，若立法者，即非禪宗。如有人來至寺中，欲求出路，但將各
路截斷，遇著即打，但留一條通出山門，彼自會尋路出去，不但人能得路，狗亦能得路。若
曲為解說路徑，終難明白，不如一打之直捷了當也。如畫日輪，可染一紅圓表之，畫月輪則
不可染，以烘雲托月之法為之，染青染綠，俱非是故，染白色者，與紙色無別故，於是惟有
四週染以蔚色留一圓於白底，則月輪皎然顯現矣。今人執有某種見者，皆以青綠染月輪之類
也。此七句頌應常常當作話頭念，因此數語已將真俗二諦之理攝完。修行無處不應用，至一
舉鈴杵，即有真俗二諦也。

「了無常苦空」者，無常、苦、空、無我四法印，為十方諸佛同說之法，若違此四法印，即
非佛說，如印之判真偽，故曰法印。與此相違即四顛倒，疑與惡見，即從其中而生。「正士
<pb n="76"/>
能敬信」下六句，信法師、信三寶、信自、信他也。正士者，不倒為正，持戒為正。信者信
師所說法，若不信師、不得成就也。信三寶者，信師信三藏教典也。尊重僧制，敬和合僧也
。餘初到納摩寺見老格西求開示，但叮嚀信三寶，言之再三，初聞甚以為疑，以為我學佛多
年，且已正信出家，遠道求法，豈尚不信三寶？不知以宗喀巴大師之智慧，精進至五十餘歲
，作緣起讚時，猶言我今始真信佛說矣。凡夫俗子，累生外道邪見種子，積習深厚，不痛切
懺悔，何能發起深信乎。於僧中見有過失，令改善固佳，若不能者，為發願迴向，令其改惡
遷善，於極不肖者，尤應生悲愍心，不應憎惡。佛說三不可測，僧力居一，如佛世有居士請
僧，但供有威儀上座，而輕少年新進，一日請僧，來時皆耆宿，食畢皆現小沙彌相，蓋沙彌
得果得通矣，居士因不敢輕慢幼僧。今時得果之僧雖少，然其內證功德，吾人無從得知，即
無修證，僅守護三寶，亦有功德，不可輕也。「自觀不卑劣」者，起無上菩提心故。「亦不
輕鄙人」者，眾生皆有佛性故。聞人言近慈寺功課太緊，患吐血病者甚多，若果因行道學法
而吐血，是乃極好現相，足見眾人善根厚故，以有吐血者，必有成就者，即使因病而死，死
亦光榮，與戰死等，以抗魔軍怨敵故。餘所懼者，道場中有睡死脹死之人，是則吃貴世間之米矣。

<h1>甲三 養息頌</h1>

長養身大種  轉起修行力

於善品加行  能相續增進

「長養身大種」者，動作則身中四大種有消耗，諸蟲亦時有死亡，以時寢息，即所以補充其
消耗與死亡也。

初後夜修行  中夜獅子臥

右脅重累足  臥身莫動掉

「動掉」者，由左脅而臥，食管不接，消化力集中上部之故。

<h1>甲四 正念頌</h1>
<pb n="77"/>

善巧住光明  聞思修所起

法義趣向門  睡夢常隨轉

法相若現前  夢意起隨觀

若正意睡眠  亦能增定慧

若煩惱現前  正覺知速惺

起坐急動身  莫隨彼顛倒

「住光明」者，觀佛法師或本尊在己頭上，自己臥其座下，佛法師或本尊摩頂加持自己，在
其三門所出大光明中而臥。「法義趣向門」者，法義之要點，夢中六根不馳外境，轉思惟於
法義，於此時間得開悟者甚多。如遠客還鄉，去家既近，頻夢眷屬，不久自然真得相見也。

<h1>甲五 臨臥策心法頌</h1>

臥時先策心  不下劣怠惰

常勇悍悎寤  警心如野鹿

思明旦早起  倍發勤精進

臥身不違儀  臥時不減增

<je>一分正睡眠  身心俱堪能</je>

後夜應時起  順障法修心
<pb n="78"/>

睡時，或觀光明，或觀法義，或二者俱觀，視各人之精力而定，正意睡眠，則煩惱與魘夢之
事俱不生起矣。「警心如野鹿」者，野鹿臥時，首尾相啣而臥，其最後之一鹿，顧見背後更
無他鹿，恐獵人從後來撲捉，即越過群鹿，至為首之鹿前而臥，其先鄰接而臥之鹿，覺背後
之鹿不在，又警起而前移，如是次第展轉，鹿群終夜警醒，不得安臥。無常大鬼，隨時伸臂
捉人，人亦應如野鹿之警醒也。

西藏聚巴中人臥時，皆和衣枕缽，即念誦之處而臥，所佔不過一臥具地，更無犍椎節制，睡
時僧值師將燈拔暗，即各各入睡，應起時，僧值師將燈光拔大，其中警醒者，即起身，鄰座
有未醒者，輕觸使醒，一時全聚巴之人俱起，各有一小瓶貯水，附布一小塊在瓶中，吸水一
口漱口畢，吐於布上，略擦雙目，就舉腔念誦。似吾人之迂緩整衣束帶，精進修行所不應也
。「應時起」者，真修行人有護法警起之，

之，如四頭四臂馬哈嘎那，及黃色當已卻甲，皆司睡起。

<sarticle>九 釋時存正知資糧</sarticle>

復次正知住  謂往還瞻睹

屈伸用衣缽  飲食啖嘗等

行住坐臥儀  精進悎寤事

語默解勞睡  一切存正知

<je>五處不應往  唱令酤酒家</je>

婬女國王家  旃荼羅下賤

又誹謗三寶  邪見難回者
<pb n="79"/>

應往剎利家  婆羅門居士

長者僚佐家  財富家商主

雖往應觀時  不太遲太早

彼家有遽務  戲樂營構等

世間弊穢法  忿諍斗亂時

暴亂惡象馬  惡牛犬車乘

不與共道行  不入雜鬧叢

蹈棘刺逾垣  越坑塹山崖

不溺深險水  不履踐糞穢

下賤家何以不應去？以其心毒故，又護譏嫌故。或有謂為教化彼去應去，然須自己有大神通
方可。誹謗三寶者家不應去，如一切異教團體，是輩或為生活或為慢心所障，邪見難回，去
時於彼無益，於己有損。如西醫院，中醫病亦不宜去。有出家到基督教學校讀書者，尤為不
可，若為教化於彼方可去。應到剎利家去時，亦唯托缽或作三寶事，不作餘世間俗事。「弊
穢法」謂婚嫁等事。

月喻往施家  慚愧離驕傲

蕩滌自身心  遠利養恭敬

自得不高心  他得不妒嫉
<pb n="80"/>

乃至知量受  終不作邪命

受用不愛染  不耽嗜饕餮

迷悶堅執著  一一能正知

已往正往時  所見眾色相

應觀不應觀 當正知分判

戲笑諸妓樂  角力歌舞等

母邑盛妙年  形色並美好

諸障壞梵行  能起惡尋思

若此等色類  是所不應觀

衰老年朽邁  傴僂憑杖行

上氣身戰掉  疾苦重病人

頭腹手足腫  皮膚色萎黃

瘡癰疥癩癬  遍身紅腐爛

身形萎不起  諸根極暗鈍

缺支體手足  是等所應觀
<pb n="81"/>

或有夭喪死  一日或多日

身肉及內臟  眾鳥獸啖食

送死出殯喪  眾哀哭圍繞

悲怨痛別離  順梵行應觀

不搖身搖頭 搖臂及擲跳

攜手叉腰行  聳肩放言論

若入施主家  於座審觀坐

不許座勿坐  不放身翹足

交足太廣狹  斜坐倚柱壁

法服必齊整  幢形益眾生

持缽依學處  受食不違儀

經行閑定處  勿礙他作為

往來制伏心  勿掉舉過急

躁動身勞倦  皆不作經行

為專修善品 思維攝諸根
<pb n="82"/>

意不隨散亂  勿但事往還

時進而時停 行已跏趺坐

身形不倚斜  左右肩平整

頭不作傾仰 眼下視鼻心

唇齒舌自然  息出入無知

「息出入無知」者，謂修息漸得輕安，忽如忘身，如有舂椎或鐘錶聲，亦可繫心於彼音聲而住。

端身發正願  安住於背捨

若初夜後夜  晝日分亦爾

中夜如法息  光明正念知

後夜速悎寤  宴默或思維

或語論誦讀  遠離世典籍

綺飾巧文詞 無能引義利

若出家十年，佛法通利，許每日以四分之一時間學外典也。

如來所說法  極甚深甚深

空性相應理  及諸緣起義
<pb n="83"/>

殷重複無間  攝受令堅住

為成就修行 非利養稱敬

於如是諸法 說誦善通利

智慧善觀察  見理善了意

「極甚深甚深」者，極甚深謂性空，甚深謂緣起，諦、緣、度、蘊、處、界等法也。「說誦
善通利」者，謂辯說如三大寺之依因明而辯論是，誦謂讀誦，利謂能背誦也。「見理善了意
」者，了知密意也。

不習近喧雜  多業多言論

若言必稱量  合理而正直

寂靜順彼心  樂勤宣正法

晏默善思尋  於自有契證

遠離增上慢  下劣差別證

心不生喜足  得證必無退

「若言必稱量」者，不說非分之大話，又於三學中各有應說之話，不得執此謗彼。「契證」
者，契謂如理，證謂證果。「心不生喜足」者，應思維更殊勝之境界及佛之功德，並應發願
令他人亦得我之所得，不可起勝人之心。

時時習止觀  樂斷樂修證
<pb n="84"/>

無間殷重行  寒熱皆策進

為解勞寢息  當於隱蔽處

衣身須臾息  久則損善品

如是正知住  現生無罪犯

惡作後悔等  習久自趨定

「時時習止觀」者，止謂攝心一處，觀謂觀心所緣，應時時練習，步步進修，不放逸間斷。
「樂斷樂修證」者，斷謂斷煩惱，修謂修斷煩惱之法。「隱蔽處」者，不當風、不見人處，
腦後亦應覆好。「久則損善品」者，解勞寢息，只宜一刻鍾，多至半點鐘，再過則非睡二點
鐘不能醒，所修之善品，以睡而受損矣。

<sarticle>十 釋杜多行資糧</sarticle>

<h1>甲一 總讚功德頌</h1>

杜多功德行  如來所讚歎

能少欲知足  持戒生勇猛

不為自營謀  不繫念外施

斷愛滅身執  歡喜易入禪

杜多行有三種，有外現頭陀相，內無頭陀行者，內地間有；或見有披長髮或挽作髻，外身著
衲衣而內著不服之服，作種種奇形怪狀者，是有作頭陀行亦現頭陀相者，是為普通行頭陀者
<pb n="85"/>
；最上者，內秘頭陀行，外不現其相，是惟於喇嘛仁波卿見之矣。佛昔授記，行頭陀行者多
，則正法住世，以戒淨則定易生，空慧易發故。繫心不得定者，即是五欲故，修行應從此下
手。不能全作者，作一二種亦好。前列九種資糧均匯歸此篇，以戒為定之主要資糧，而頭陀
行為別解脫戒之指歸也。其所以不制戒者，非大力大智不能行故。大迦葉傳佛心印，而以頭
陀第一見稱，提婆達多破僧五事佛不許者，非常人所能故也。

「少欲知足」為四阿含總義，亦為頭陀行之要義。圖安逸多欲不知足，為生死之因。十惡業
皆由欲起，故三惡有情均無大罪，無非為欲而已，修行不能起作用，病亦在此，非機不宜或
環境不宜也。衛生過於注意，反致病。阿含經有喻，言有母猴哺二子，一子見憎於母，不得
食亦不得撫愛，自己四處覓食，反發育強健；一子為母猴所鍾愛，凡有可食之物，即以飼之
，患其身垢穢，時抱就水洗，又患其冷，復置日中曬之，未幾即死。蓋忍寒熱食粗糧處人所
不堪，皆所以養成吾人身體中之抵抗力，以後無論何種環境，均能生存也。

糞掃但三衣  乞食一坐食

善量不餘食  蘭若樹下坐

露地坐塚間  隨處作止息

常坐而不臥  隨得食十三

<h1>甲二 別示行門</h1>

<h2>乙一 糞掃衣頌</h2>

糞掃百衲衣  得失無憂喜

護身離貪染  少營盜不取

勝行無疑事  超懷增定慧
<pb n="86"/>

佛讚人欣慕  不得受他施

於塚間巷市  道路雜穢區

糞除他捨擲  牛鼠嚙壞等

便穢膿血污  覆屍剪剩餘

淨潔洗浣竟  縫染而受持

「百衲衣」既可御寒亦可御熱。著衲衣者，在印度惟許加一下裙，若在內地，唯許加一褲，
若衲衣之內襯以其餘衣服，即失衲衣之意，寒天雖亦稍覺太薄，亦不至凍死，若修定火大增
長者，全不覺冷也。衲衣雖穢垢，大率不臭，亦不生蟣虱，久著穢垢，且可御風雨也。「無
疑事」者，於別解脫戒衣事中，不疑犯不犯也。洗糞掃衣之法，先用泥洗，再放黑泥中浸之
，洗浸三次再染，便與衲衣同色，用香草或柏枝熏過，然後用之，衲衣不許用白色綴補，亦
不許雜色補也。

<h2>乙二 但三衣頌</h2>

見長衣過失  淨施守護事

少營造離蓄  知足無顧戀

如法佛所許  不得受四衣

「長衣」者，於多寒國土如中國者，此戒不得不開，但僅取御寒而已。有餘者，應放他處，
不作己有想，減少縈心之事。若為人保管，亦應負責，善為守護。

<h2>乙三 乞食頌</h2>
<pb n="87"/>

乞食心自由  不希好供膳

不妨礙自業  悅人盼他請

非法人共坐  心馳散四方

除懈怠憍慢  善人行無疑

又次第乞食  平等普益他

離憎嫉遊狎  疾馳應召喚

寡言遠家宅  滿月人瞻仰

養身離食過  勝行佛所許

乞食不能辦到，亦應僧中食。以前印度請僧者，食畢即為說法，或咒願。在中國，似是齋主
嫌咒願說法簡單，遂請誦經，而僧之受請者，亦變相為趕經懺矣。托缽，無論天晴下雨，得
不得，均必須去，故除懈怠。乞食法度甚嚴，蓋化緣之事，稍差毫釐，便涉邪命。如本道場
有人許供養，遲不送來，千萬不可去問，亦不可向人說拮据現憂苦相。常供施者，亦不可對
彼常希供施，園中之竹，屢伐之，亦不生矣。亦不可展轉勸人佈施，被勸者，口不便言，心
中不願，彼此均無利益。即到不得已時，一二日不吃飯亦無關係，修學戒之人亦遣散，有力
量時，又繼續修，不得已可以各人回小廟，後有緣時又聚集。故以餘觀之，絕無不得了之事
。化緣之事，自有護法菩薩負責，我等但負起學修責任，分內之事畢矣。餘前次由藏迴川，
到清溪縣，路費已盡，惟餘龍洋一元，同路有戒兄二人，揹子數人，迫不得已，實行托缽，
在家人有與玉麥餅一塊半塊者，有與扁豆一碗者，行不數家，已得食物一袋，歸至店中煮熟
，與揹子同食之，尚有餘，欲攜去，揹子言諸位患無食，前途已為預備矣，餘曰然，日日乞
食，到達打箭爐，未用一文川資。乞食時亦遇憎罵者，笑避之而已。餘自經此，生大歡喜，
知能乞食，則無往不可也。
<pb n="88"/>

<h2>乙四 一座食頌</h2>

<je>一坐一次食  不多不減少</je>

不貪不淨施  省事無諸病

<h2>乙五 善量食頌</h2>

過食身睡重  羸劣懈怠增

增腹事病苦  障精進善行

節量食有度  常准不取餘

知食事過患  除水及藥等

但有足食之想，自然不飢，如人嗔惱時，或忙迫時，皆不知饑也，況修禪定得力者乎，若饑
不能忍，飲糖水一二口即止。比丘多病體弱者，大率多久臥之過，胃吐血亦食多壓迫而出也。

<h2>乙六 不餘食頌</h2>

為斷於想望  食後不餘食

護身宿食消  息事營緣少

<h2>乙七 阿蘭若頌</h2>

都市多喧雜  紛擾意難寂

<pb n="89"/>
對塵心生染  五欲生死泥

淨地阿蘭若  人天皆歡喜

不狎近俗流  靜寂禪心生

避市不太遠  太遠乞食難

<je>四肘五百弓  閑靜處所住</je>

「五欲生死泥」者，泥謂康藏蔦處草地之浮泥，見似路地，誤踏入，愈陷愈深，有滅頂之險
。「阿蘭若」義為正修行處，正謂持戒，又謂真阿練若，指真修定之處所境界也。「人天歡
喜」者，行人住阿練若，則無陷五欲之險，故護法歡喜，如小兒不在危險處遊戲，乳母歡喜
也。狎近俗流，則引發習氣，故不可近。

<h2>乙八 樹下坐頌</h2>

比丘樹下坐  不修治積蓄

求索長貪愛  守護亂禪心

不交遊世俗  斷美室妒嫉

除危朽空腐  鬼神蛇等依

峨眉有僧，厭寺中煩囂，自作茅蓬，患盜，始畜犬，盜仍來不已，約二三人為伴，又苦生活
不敷，遂漸招攬遊客，逕窄，遊客不便，遂開鑿之使廣，更作指路碑示其道路，客來嫌設施
不周，不得已集僧四出化緣，購置器具，事日益多，結果某僧只得捨茅棚而去。

<h2>乙九 露地坐頌</h2>
<pb n="90"/>

露地無依著  天地為大廬

除懈怠睡眠  脫離眾繫縛

隨意無追慕  野鹿自在游

身心少過患  無往不自若

露地無依著者，依樹尚有爭也。

<h2>乙十 塚間坐頌</h2>

我受塚間坐  念死觀不淨

離慢計財能  知身空無我

伏畏惡欲愛  離貪住處病

精進少睡眠  人非人敬慕

不得作房屋  不置缽器等

坐處不當風  塚間擲物遠

明相還伽藍  不受餘住處

不食魚肉餚  乳酪麻拌味

塚間坐，初去若畏怯，可以數人同去，各坐處相距語聲相聞目不相見處，則適宜，若聚坐一
<pb n="91"/>
團，則無益也。

<h2>乙十一 隨處坐頌</h2>

隨處皆堪坐  不樂人所貪

幽美寂靜地  華飾樂安居

亦不避煩亂  喧雜臭穢地

極寒奇熱所  諸怖諸不宜

暍日迎風雨  煙熏處卑濕

蚊蚤能供養  隨處能修行

<h2>乙十二 但坐不臥頌</h2>

除懈怠睡纏  昏臥不知起

寂靜堪定慧  故但坐不臥

但坐不臥，最上如菩提樹下世尊之坐法，其次則倦時可稍向背後一倚，再次則向二側面倚，
若垂頭入睡，能致病，非所宜也。初修者，不能辦到但坐不臥，且先多習慣和衣而臥。

頭陀行十二種不能全作，僧中食、隨處坐、住阿蘭若、但三衣，人人可學也，此為比丘戒之
總持法，戒之無上方便，修定最要資糧。聞法後，能觀自過，趨向於此，即有修定基礎矣。
貌現之頭陀行、宜戒。有衲衣者，宜穿在內，外以衣覆之。蓄長髮者，乃住山權宜，眾中不
許。佛制，在僧伽藍中，發長至多二指，入市，只長至一指半。康薩仁波卿處境華貴，外人
觀之如達官顯貴者，而內秘頭陀行，隱德極多，外人不知也。圓寂前，患一腿腫，始終趺坐
<pb n="92"/>
，不舒腳。平時隨得食，坐靜則食有定，絲毫不假借，終身不用管家，此為一般大喇嘛所不
能者，是蓋仁波卿歷代相承之家風也，能海愧不能學，唯知羨慕讚歎而已。

全書第一科唯論見佛性者，即後文去疑蓋中「正觀去來今」以下七句所說，即修禪正宗。次
第非次第者，修有差別，證無差別也。第二科發心要度眾生苦，解其五欲之縛，安住三學之
內，究竟證得涅槃。第三科觀圓滿難得，生起出離心。第四科次於出離心生起於戒定慧欣樂
精進。第五科將一切戒匯入其中，若有持戒之十種障，即應力改。第六科依善觀三業，使戒
起作用，以戒為標準，糾正根本之趨向。第七科於食應知過患，應如法受食。第八科正修定
時，覺蓋要有智，去蓋要有力。第九科為前七科之總。第十科杜多行為全書之歸納（宿）。
以上所講為修定基礎，不依此行，決不能修密法也。

<h9>壬午年正月十八日成都近慈寺金剛道場敷講圓滿。以上所記，僅就法師特別提示有關
修行之要點記錄，文氣未能貫串，閱者請參照頌文。</h9>

弟子隆蓮恭記


<bf>《海公法師文集整理承事人員名單》</bf>

（以筆劃數升序排列）

宗藝　聖良　宗平　宗旭　宗成　宗青　宗佳　心智　宗玲　宗映　宗曉　宗橋　宗艷　宗
菡　宗綠　宗梅　宗超　宗殿　宗溱　覺照　宗瑾　明慧

======

<pb n="1"/>
<article>舍利弗阿毗曇論禪定品學記</article>
姚秦三藏曇摩崛多共曇摩耶舍譯比丘能海學記　　歸敬頌

　　釋迦如來舍利弗 阿毗曇論傳演師

　　我今歸命學禪智 願賜證解十一支

　　非問分禪定品

　　因緣具足，則能得定；因緣不具，不能得定。

　　此四句者，總顯得定必具種種須要之因緣，不能無因缺緣，或非因非緣，坐待其成，或以單獨一法，
欲其具足成就，自然圓滿，得定得果。

　　今此因緣分二：一助行因緣，二正行因緣。助行有十三種。正行分二：去蓋斷欲及正修四禪。

　　修定有如此因緣：謂比丘，愛護解脫戒，成就威儀行，己行處，愛護微戒懼如金剛，受持於戒，斷
邪命行正命，善知識，善親厚，善眾，攝諸根門，飲食知足，勤行精進初不睡眠，離障礙法。

　　此十三法，總觀都攝於別解脫戒。分看，則前九屬戒，第十至十二則歸定門，後一智慧。如是十三
名為助行，或云前行，或云資糧行，是在正行中必不可離之法，離之則因緣不具，不能得定。

　　如此比丘，知斷五蓋心垢，損智慧法。

　　此顯正行中之斷行因緣也，亦是助行。亦是正修。今之行者，知修不知斷，知求不知捨，知成不知
壞，在半邊用力，又不具足必要之因緣，是故雖修少成。

　　復次，論雲如此比丘者，指能行上列之十三法人，更須斷除五蓋心垢，及諸不順學處、損害智慧之
法，乃至一切惡不善法，修則有成。

<pb n="2"/>
　　此下明正行之應修者，即是四根本禪法也。

　　離欲惡不善法，有覺有觀，離生喜樂，成就初禪行；乃至斷苦樂，先滅憂喜，不苦不樂捨，念，淨，
成就第四禪行。

　　以上總明助行因緣十三，及正行應修之因緣。根本四禪是此品之總綱目，應先善憶持之，則以後入文有序。

　　今者分別助行之一十三門，論云：

　　云何愛護解脫戒？若隨順戒，不行放逸，以戒為門、為足、為因，能生善法，具足成就。以此戒故，
名為持戒。以此順、不放逸，名為持戒，護持威儀行，是謂愛護解脫戒。

　　云何愛護別解脫戒？愛護者，於出離、清淨涅槃之道，心常歡喜，發意趣求，視戒行律法，猶如至
寶奇珍，守護存念，時刻不忘，名為愛護。

　　別解脫戒者，梵雲波羅提木叉戒，亦云保解脫，決定解脫之意。餘則七眾別別解脫，惑業苦別別解
脫，亦稱最初解脫，亦稱方便解脫，總以波羅提木叉，及律四阿含為正解。此中修學之重要分三，論云：
若隨順戒，行不放逸，以戒為門、為足、為因，則於世出世間一切善法能生，乃至涅槃功德
具足成就。今更分釋者，

　　云何隨順戒？信戒，歡喜戒，尊重戒，奉持戒，於戒善知，善見，善學，善方便對治，讚稱戒功德，
及持戒人；於犯戒人，愍念求加，不作痛恨；自身嚴戒而行，勿作寬恕，隨順戒法，不反，不背，不謗，
不嫌，不厭，不輕視，精進具力而行，名隨順戒。

　　云何行不放逸？心常憶持條相，臨事能辨識境界，能作方便，處決如法，心不隨境沾附，不失正念，
不忘，不怠，善能止持開遮，是名不放逸。

　　云何以戒為門、為足、為因？依辯識根本法則，一切隨順，行不放逸之門。門者通出入開關，即是
善能止持開遮，成就之方便門也；亦以此為足，能行至涅槃城故；以此為初入方便之因，俾能斷改習氣，
漸順解脫之方便道故。
<pb n="3"/>

　　云何能生善法，具足成就？以此順戒，不放逸，及方便善巧之門，於諸世間出世，有為無為，無漏
之善法，未生者令生，生已增長不息，乃至一切清淨正道，禪修種種三昧之行，必能具足成就故。如是
種種功德，依因是何？論云：以此戒故，以此順、不放逸，名為持戒，謂由此波羅提木叉戒，乃至愛護，
順從，精進，方便善巧，名為持戒。

　　復次，云何為愛護戒？論云：護持威儀行，是謂愛護解脫戒。如是波羅提木叉，佛說有四義，所謂
攝持住處、威儀、行根、面首。用以集眾善法，三昧成就（四分律文）。而威儀門。貫通包括上下三義，
威儀行持即是波羅提木叉之總相也，故言善攝威儀行，即是愛護別解脫戒。

　　復次，威者，不怒之威，嚴正護根之相；儀者，事事如法具儀，依律不苟。以身口意行表顯戒體、戒行、

　　戒相，一切功德，威儀確正，則不能成就非法犯戒之行為也，又是四攝利他不言之教。是故威儀，
即持戒之全相總持門。愛護自身威儀行相，即是愛護戒法，故非但是口讚等。

　　云何成就威儀行？

　　此科分三：一者非威儀行，二者成就威儀行，三者恭敬與謙謹。

　　一切身不善行，一切口不善行，一切意不善行，是名非威儀行。

　　一切身不善行者，斷生命，不與取，欲邪行或非梵行。復次，諸所有不善身業，諸所有非理所引身
業，諸所有身業能障礙定，總名身不善行。

　　一切口不善行者，虛誑語，離間語，粗惡語，雜穢語。復次，諸所有不善語業，諸所有非理所引語
業，諸所有語業能障礙定，總名口不善行。

　　一切意不善行者，貪慾，瞋恚，邪見。復次，諸所有不善意業，諸所有非理所引意業，諸所有意業
能障礙定，總名意不善行。如是等皆名非威儀行。

<pb n="4"/>
　　身一切善行， 口一切善行， 意一切善行，是名成就威儀行。

　　身一切善行者，離斷生命，離不與取，離欲邪行或非梵行。復此，諸學身業，諸無學身業，諸善、
非學非無學身業，是名身威儀行。

　　口一切善行者，離虛誑語，離離間語，離粗惡語，離雜穢語。復次，諸學語業，諸無學語業，諸善、
非學非無學語業，是名口威儀行。

　　意一切善行者，無貪，無嗔，正見。復次，諸學意業，諸無學意業，諸善、非學非無學意業，是名
意一切威儀行。總身口意妙行，是名成就威儀行。

　　復次恭敬和尚及和尚同學，恭敬阿闍黎及阿闍梨同學，恭敬上下座，是名威儀行。

　　此第三科恭敬與謙謹。恭者，警肅慎畏；敬者，內信廉直，事之成也，德之聚也；和尚者，親教師，
法之生源也；阿闍黎者，軌範師（引導人並攝），行事成就之依止也；同學即同等。上座分三：謂生年
上座，世俗上座，法性上座。云何生年上座？諸有生年尊長耆舊，先受具戒者；云何世俗上座？諸有知
法、大財、大位、大族、大力、大眷屬、大徒眾、勝我等者，皆共立制推為上座，供養恭敬，尊重讚歎，
令其顯現種種方便伎能；云何法性上座？亦依生年，而重修持德行，如佛頌云：

　　心掉多綺語 染意亂思維 雖久隱園林 而非真上座

　　具戒智正念 寂靜心解脫 彼於法能觀 是名真上座

　　如是三種上座，皆應和合恭敬，是名威儀。又初受具足者，名為下座；五夏得滿，名為中座；十夏
以後，名為上座。又依僧中序列，有座次之分，是為分物派遣等也。

　　復次，對下謙謹，不驕，不滿，好事、好物、好食、好住處、一切讓人，自受下劣，不與人較，應
事勇敢，常在人前，而且敬慎自身行動，態度和敏，如是恭敬謙謹，總為攝僧和眾之要道。亦以此修持，
令其成就增上威儀之行也。

<pb n="5"/>
　　云何己行處？有六非己行處：若婬女處、寡婦處、大童女處、不能男處、比丘尼處、沽
酒處，是名六非已行處。

　　己者，比丘身也，此六非己行處，比丘不應輕往親近，應當遠離。細則在辨識阿含中，應善學。

　　又如佛說：比丘，莫至他國非己行處，若至他國非己行處，魔得其便。比丘，何謂他國非己行處？
謂五欲也，是名至五欲非己行處。

　　此六非己行處，應作遠離。若親近之，縱不墮落，亦招世間譏嫌，魔得其便。又他國者，五欲也。
三界五欲，色聲香味觸；欲界五欲，財色名食睡，應當遠離，對境辨識。

　　云何己行處？若彼非威儀行，此非己行處，捨離，正捨離，緣捨離，不親近，正不親近，緣不親近，是名己行處。

　　正捨離者，以理以法，應即捨離；緣捨離者，藉方便而捨離也；不親近等亦爾。捨離行，即己行處，
最上最妙無過之總持法門也。

　　又如佛說：行於自國己行處。若比丘自國己行處，魔不得便。比丘，何謂自國己行處？謂四念處也，
是自國己行處。若以此威儀行，起、正起，受、正受，是謂威儀己行處成就。

　　若比丘不往六非處，或捨離者，是行己行處，所以魔不得便。又四念處者，是自國己所行處，於身、受、

　　心、法，四處存念，令心行於四正念處，不入非己行處，為最上妙。

　　復次，經云：不能去蓋離欲，不得四念處；不得四念處者，因緣資糧不具，不得入初禪，乃至第四
禪。又佛說：身念處七年成，或六、五、四、三、二、一年、一月、一日成，或早修晚成，即修即成。
所謂成者，成就無學，或無學資糧也，後當廣顯。

　　云何愛護微戒，懼如金剛？

　　微戒者，除根本殘罪，餘皆微戒，亦云枝分戒。又除辨識阿含以外，餘根本阿含諸犍度等種種微戒，
<pb n="6"/>
如法犍度中客舊比丘法，乃至大小便浣染法等七法，及雜事中掘井淘泉、栽樹造林、運石平地、建修房
寺、淨廚浴池等等之事，皆有定則，應當善學，所以斷除微細我執習氣之難覺、難知、難改、難斷之非
威儀行，亦復增長成就佛行之行，入佛後得智之門也。

　　復次，云何懼如金剛？金剛者，堅重不可破壞之意，謂此微戒，礙修障行，猶如金剛雖小，堅重不
壞，集多不治，必得沈墮，堪畏懼也。而諸行人，多以事屬微小，便忽略之，論主警之。

　　復次，不知成就威儀微行，即是現身成就佛之外行根本。掘井運石等事，是佛內智方便般若表顯之形影。

　　若能藉此微行小事，如法如教作事，則於甚深般若難言之理，可因事以比知，是成佛入道之妙門也。
以下文分三科：一者，

　　若微細戒，若今作，起意作，欲和合作。

　　此是指示入修之門也，必當先時善學，善知，善辯識事相，解方便，此今應作不應作？思維作意，
應如何作？自作或共眾和作？應以何方便作？事有定法，事定則心亦定，無疑慮故。

　　若於彼，多起恐畏相，令我莫犯。

　　此顯敬懼求宥之相，若是微戒，有未知未學、莫得善巧者，必當求尊加被，恐畏有犯，順戒順法，
和眾敬慎而行。

　　是謂懼微戒，如金剛。

　　如是敬慎微戒，如伏龍尊者、薄拘羅尊者、功德光論師等。又金剛者，智之名也，謂無上般若也。
此微戒心，即般若心，即能出生金剛智慧之行門，不可以微細論，應生大慚愧學習之。伏龍尊者，輕重等持故。

　　薄拘羅尊者，出家八十年中持糞衣，八十年行乞食等，乃至八十年無病，八十年未服藥，八十年結
跏趺坐，未曾依壁，別餘未曾有功德，此未全錄。在中阿含經卷第八中應看。

<pb n="7"/>
　　功德光論師，行必攜羯磨文小冊，及量度線繩等，等者比丘六物等。

　　何謂受持於戒？

　　此正顯受持戒法之行相，最要之點也。

　　若比丘不離一切戒，

　　若受五戒，盡形不捨；若受八戒，未竟日夜不捨，餘時隨學，心念不捨；若沙彌正學等受沙彌正學戒已，

　　於前五戒等，應續憶持不捨，皆有功德作用，如日月星光，時有隱顯，非無有體，受比丘戒，沙彌
等戒體仍有，仍應當學。一受之後，終身不離，不捨所受，亦以教人，餘三聚戒、總持戒等，亦復如是。

　　常持一切戒，

　　若七眾戒，今依何等身，依此自行何等戒，教他隨境必須方便施教，求廣求深，不以少學為滿，一
切根本枝分，悉並學持，不輕開放。

　　常住一切戒，

　　從受具足以來，即學習戒，依次隨學勿緩，隨行日久，成為自然，洗淨世習，安住調伏，不以為苦，定自然生。

　　親近於戒，

　　為攝僧正法久住故，常親戒法，及奉戒人，行事羯磨，不嫌，不厭，如法和合，相親共事。

　　持戒不瑕，不穢不垢，不懈不缺，受持一切戒，是謂受持於戒。

　　不瑕，石之似玉名曰瑕石，或稱鍛石，此喻持戒作偽，非真玉石，以相似法，而亂正法，乖理背道，
法雜俗染，形跡粗弊，由此等事，漸令正法隱沒。
<pb n="8"/>

　　穢者．自臭惡污，而不急除，有盛德而牽於俗穢，重俗背道，有愛、恚、怖、癡、我見、私心雜念，存在道中故。

　　垢者，有病有染，不加洗滌，露罪改過，懺悔除治，或以非法為法，法為非法，謂言傳習如此，知
錯不改，器盛穢毒，明人不取。

　　懈者，疏略遺忘，不恭敬事，或始勤終怠，或見罪不改，推延他日，畏罪無勇，不慚不愧。

　　缺者，事法羯磨，應作不作，或有留限，以留限故，自作改制，非法成法，增減偏重，正法隱沒。

　　如是等，作偽雜俗，順世自污，戴過不改，懈怠無勤，缺德留限改法等，此等是持戒之大障礙也，
首當除去，持戒乃成，是謂受持於戒。

　　云何捨邪命，行正命？

　　非法存身自活，名曰邪命。邪命有五，由此更生六種過失。正命反此。

　　云何邪命？若沙門婆羅門，邪命自活，謂諛諂詐稱，佔相吉凶，為他使命，現相激動，以利求利。

　　勤奮去惡，猛勇善法，名曰沙門，依佛教出家之人也，五眾並攝之，外道異學之出家者，世間亦並稱之。

　　佛言外道非真沙門，隨稱沙門。此婆羅門者，於佛法受歸戒之異學者，佛並教誡之。邪命自活，即
下列之五類：諛者，面譽，稱讚不實，諂者，佞也，卑屈媚人之言，以取悅於人也，乃至詐稱不實之功
德地位，以求利養，一也；陰陽占卜，觀氣看相，說人吉凶，地處禍福等，二也；聽人使命往反，非三
寶事，三也；高聲現威，讚嫌勸勵，激動求利，四也；少與而求多報，五也。由此五法，變生六過，不能入道。

　　以此非法，得衣缽醫藥臥具所需受用食啖，以此係染貪著，凌蔑他人，堪忍非法，不見過患，不知出世。

　　一者正能成就五種邪法養命生活。二者以此身繫心染，貪著後來欲味。三者由此邪利憍人，忍為功
德，唯我獨能。四者雖知非法，初忍為之，後成自然，無慚無愧。五者不顧世俗譏嫌，接近惡友，遠諸
<pb n="9"/>
賢善，忘卻後來惡道諸苦，死時空手無善可依。六者佛法難遭，出家本求道法，而邪命行為，與道背馳，
不俗不僧，究屬何等？

　　若比丘，離如是等邪命，如法得衣缽醫藥臥具所需受用食啖，不以此係染貪著，不凌蔑他人；不堪
忍非法，深見過患，知出世，是謂斷邪命，行正命。

　　論意反上邪命，即名正命。

　　云何善知識？謂沙門婆羅門，持戒，賢善。

　　持戒者，愛護別解脫，成就威儀行，行己行處，愛護微戒，懼若金剛，受持戒，捨邪命行正命，如
是等是名持戒。賢善者，論云：

　　斷貢高放逸，忍辱，成就自調。

　　顯示有功勝人，名曰貢高，亦屬憍慢之類，應斷；縱心不治名放，隨身安適，不顧威儀名逸，應斷；
且能學忍，先求自調，自調成就，亦名賢善。此善知識之根本性能也。

　　自滅，自入涅槃。

　　滅者，滅諦之道，斷離背捨一切煩惱使結，先自趣入；解脫一切惑縛，次第究竟，名曰涅槃。自能
滅，自入解脫之道，乃有解脫知見。趣入之次第者，論云：

　　欲離欲，欲盡，乃至欲離癡，癡盡。

　　欲離欲者，發心斷離貪慾；欲盡者，對於貪慾能生盡智，乃至瞋恚愚癡亦爾。更增上者，乃至能於
應染處不染，乃至應癡處不癡，應止處不止，應受處不受。應染處不染者，本我所有，而不染著；應癡
處不癡者，無學果道等，非我現能明證，而亦學習，令知得解，不安愚昧，但不可以為得證；應止處不
止者，如已得四念處，或一或多，而不以此為足，更能向上進修；應受處不受者，已得觸受共味定等，
不受，而能向上，更趣增上寂定。復次，此之四種，總為顯示增上持戒之相，凡可應開處，皆不自開，
<pb n="10"/>
落盜戒人數中，必令三業純潔無垢，正命清淨，事定不苟，而心亦自定。故云：

　　身口意業清淨，正命清淨。

　　三業清淨，正命清淨，是斷德之大全也。此下明學持功德者，

　　信信、慚愧、多聞、精進、念、慧。

　　信，言信根，過現之信種子也，依此更信，乃至究竟信，故言信信。慚愧者，見他有德，自穢不如，
名慚；見不善，而覺自與同污，名愧；是生善滅惡之總持也。多聞者，三學多聞，不厭不滿，復具次第，
是道行之明燈也。精進者，專一精細，向上不息，是入道之無上方便，難處不難也。念者，正念、定念、
慧念，總四念處，佛說：無四念處，不能成就七覺支、八正道故。慧者，由上法所生之明照，亦餘聞思
修所得之智明、正見、正方便也。復次，從信至慧，如何能令堅固、增上、具足，一一必須加入八正道
行等，是故論云：

　　修行八道。

　　八正道者，是諸法之導，法歸、法次、法行等之究竟也。今依法蘊論等，略取名詮義相
之要點，以供學修之用。

　　正見者，亦是慧根、慧力、擇法、正覺、不癡，以善、順、不逆為體性，依諦道思惟，無漏作意相
應，所有於法簡擇、極簡擇、最極簡擇、解了、等了、近了、機黠通達、審察聰睿、覺明慧行、毗缽捨
那，是名正見。

　　正思惟者（有譯為正覺、正願、志、意等），依諦道思惟，無漏作意相應，所有思惟、尋求、推覓，令心

　　於法粗動而轉（非依止觀、辯慧知見、解射方便、了法自共、如實簡擇、思持辯觀、術炎光明照耀
等等慧見故），名正思惟。

　　正語者，依諦道思惟，無漏作意相應思擇力故，除趣邪命語四惡行，於餘語惡行（由斷修），所得無漏乃
<pb n="11"/>

　　至漸漸遠離（語眾惡行）寂靜律儀，於所制約，不作不造，棄捨防護，不逾越性，無表語業，是名正語。

　　正業者（唯身），依諦道思惟，無漏作意相應思擇力故，除趣邪命身三惡行，於餘身惡行（斷修），所得

　　無漏（而能漸漸）遠離，乃至無作無造，律儀清淨，於所制約，棄捨防護，不逾越性，無表身業，是名正業。

　　正命者，依諦道思惟，無漏作意相應思擇力故，於趣邪命身語惡行（修斷），所得無漏遠離，乃至身語無

　　表，是名正命。

　　正勤者，依於諦道，無漏作意相應思擇力故，所有勤行精進，勇健猛熾，勢盛難制，勵意不息，是
名正勤（四正勤合看）。

　　正念者，依於諦道，無漏作意相應，所有念、隨念、專念、憶念、不忘不失、不遺不漏、不失法性、
心明記性，是名正念。

　　正定者，依於諦道，無漏作意相應，所有心住、等住、近住、安住、不散、不亂、攝止、等持、心
一境性，是名正定。

　　論云：此名聖行，真實是聖行，此名為道，真實是道（如是應與十六行觀聯修）。總結云：如上種種具足
　　，

　　及具足戒、定、慧、解脫、解脫知見，衣食知足，是謂善知。

　　云何善知？謂五法蘊，總攝一切佛法無餘，故應善學、善知、善具足。

　　戒者，戒、見、威儀、正命，是堅穩自行之道，應善知、具足；又波羅提木叉戒，攝持威儀、住處、
行根、面首，是二利正行之要，應善知、善具足；又廿一種五法分全，是增上道之指要，應善知、善具足也。

<pb n="12"/>
　　定者，攝定助行因緣（亦曰定資糧），應善知、具足；又根本四靜慮，正行因緣，應善知、具足，又廣大

　　定道道支，如加行道支、念處、道品、四空定、四無量、三空門、八解脫、勝處、徧處等，乃至四
修定、神足、八萬四千三昧門等，應善知、善具足。

　　慧者，聞思修三慧，是一切智慧之根力。如論之次第者，從學人離結使，聖心入聖道，乃至堅信、堅法、

　　持修諦道等，及見學人，三果四向等，及修學人，乃至無學人，欲得無學果證，如是人等，若趣
（能學之人）（明下趣入慧道之因相）若擇法、重擇、究竟擇、思惟、覺、了達自相、他相、共相（聞
次）、思、念、辯、觀（思次）、生自在智慧、知見、解射方便、術焰光相、照耀（修次）、慧眼、慧
根、慧力（能）、擇法、正覺、無癡、正見，是名慧根，亦名三慧，善知具足。

　　復次云何解脫？身、心、慧三種解脫；復有三：心、慧、無為三種解脫。

　　云何身解脫？學人欲離結使，聖心入聖道，依波羅提木叉戒，解脫世俗粗重惑縛，現身自在故。

　　云何心解脫？從須陀洹至阿那含，斷五順下分結盡，等持定心自在故。五順下分結者：欲貪、瞋恚、
身見、戒禁取、疑。

　　云何慧解脫？斷五順上分結，並一切結使，成無學果，漏盡自在故。五順上分結者：色貪、無色貪、
掉舉、慢、無明。

　　如是一一解脫中，初中後時，各各兼攝餘二應知。

　　復次，解脫知見者，親自學問修持之經歷，果證獲得之得是也。若依戒言，非威儀法，非住處法，
是威儀住處之方便善巧，及行根面首之成就也；若依定言，所謂隨法非禪，是禪隨法，若心住正住，是
名禪；若依慧說，從抉擇乃至審察聰睿非慧，覺明慧行乃是慧。此解脫知見，亦稱方便善巧，或稱後得
智。但此方便善巧，最忌自作方便善巧，要依聞思修法，次第修得，實事歷練中所得之究竟可靠之方便
善巧。如是最初歷練之方，佛說有五，名曰五成熟解脫想：一無常想，二無常苦想， 三苦無我想，四
厭逆食想，五死想。
<pb n="13"/>

　　問何緣此五名成熟解脫耶？答解脫有三種：一心解脫，二慧解脫，三無為解脫，由此五想有為解脫，
未生令生，生已增長，堅固廣大，由斯速證無為解脫，由此因緣名成熟解脫想。復次，此等以何法次隨
行而入？佛說有五解脫處：一聽聞法要，二大聲讀誦，三為他宣說，四靜地思維，五隨一定相。廣在集
異門論及中雜阿含經詳明，學者應當善學善知善見（以上五法蘊竟）。

　　論云：衣食知足者，飲食衣具，調身養道之必須，但必依中道，勿墮二邊，少欲知足，是故受戒之
後，先說四依，一數法中，先說一切有情皆依四食住，修行解脫依厭食想，乃至聖種杜多，食事專詳，
本論文中廣宣食事，作善知識，不可忽略。又瞿尼師經（在中阿含第六卷）中所說，無事比丘（阿羅漢
人也），有十一事應當學，論中但說食衣，代表餘十並攝，應善了知經義，文錄於後，以供愛智多聞者
之參考，有補於三學，亦善知應事之要也。

　　摘錄瞿尼師經云：無事比五，行於無事，一當學不調笑，令不操擾；二、不畜生論，不驕傲，及少言說；

　　三、當學護諸根；四、當學食知止足；五、精進不懈怠；六、當學正念正知；七、當學知時及善時；
八、當學知坐及善坐；九、當學共論律阿毗曇，善能問答；十、當學共論息、解脫、色無色定，善能問
答；十一、當學漏盡智通。無事比丘尚學如是法，況後人間比丘而不學耶？

　　論云：是謂善知者，總上所說善知識相，持戒賢善，斷德修德，攝歸八正道、五法蘊、衣食知足等，
悉能具足，學修實踐，復能教人，是謂善知。

　　何謂識？若識、善識、知共行慈、重行慈、究竟行慈、常敬不離，是名善知識。

　　何謂識？若識善識者，若自識，善能了知前說具足功德眾相，復能功德與慈偕行，益人利他無倦故，
又識者，現行習修成為種子故，所謂行緣識。知共行慈者，行，身心思動也，凡身心思動，共慈心俱起，
不離慈心故，如事事處處時時，令眾歡喜安樂等。

　　重行慈者，再再久久不厭不倦不退故。

　　究竟行慈者，廣大慈愍，在事修難行之際，慈行究竟能勝，此言廣勝利他之慈行種子成熟故。
<pb n="14"/>

　　常敬不離者，此中注意二事：一者，恭敬從事，始終如一，不憍不慢，不恃己德，是謂常敬；二者，
不厭不息，不怠不忘，常能識知善行，善行與慈行，成為種子習性，自行施教，知與慈不二不離故。

　　是名善知識者，如是前說善知中之持戒賢善，乃至五法蘊等，本身具足成就已，復能發起廣大慈行利他，

　　恭敬恆久，不離賢善慈行，二利雙運，成就行識種子之人，名為善知識也。

　　云何善親厚？

　　親者，時常觸接，三業近行，熏陶益善；厚者，尊重難得不輕之意，每事薄己厚他，以表敬重親友之道。

　　經中更有廣文，應善學之。此中所說，重在養成聞思修德，專進之事。是故應作分別親厚，謂若行同、信同、

　　果道證得等法同，而作近習，相應觀摩熏陶，有益自學自修、專精增長之利。

　　凡夫持戒人，是凡夫持戒人善親厚。

　　凡夫持戒人者，從初發心，歸投三寶，受行五戒八戒，乃至出家五眾，比丘五夏十年，以類相親。

　　堅信人，是堅信人善親厚。

　　堅信人者，隨信行人（取大毗婆娑意），謂依有漏信，隨無漏信行；依有縛信，隨解脫信行；依有系信，

　　隨離系信行；由信為先，得入聖道。如是種類補特伽羅，性多信故，若聞他勸，為商為農、為出家
等，乃至勸學經論禪教誦習等，聞便行之，無別思考，乃至漸次修道加行，展轉引起世第一法，無間引
生苦法智忍，從此見道十五剎那，名隨順行，此稱堅信人，謂由修證信堅穩故。

　　堅法人，是堅法人善親厚。

<pb n="15"/>
　　堅法人者，隨法行人，由被依法，隨法行故，謂依有漏法，隨無漏法行；依有縛法，隨解脫法行；
依有系法，隨離系法行，由慧為先，得入聖道。如是種類補特伽羅，從本以來，性多慧故，若聞他勸，
為商為農、為出家等，乃至學經學禪，修定修慧，彼便思察，應作不應，能作不能，有無宜便，審思察
已，然後作之，彼由漸次修聖道加行，展轉引起世第一法，無間引生苦法智忍，從此見道十五剎那，名
隨法行，此稱堅法人，謂由修證，得法堅定故。

　　如是乃至須陀洹、斯陀含、阿那含及

　　乃至阿羅漢，是阿羅漢善親厚。

　　若初心凡夫，與羅漢為友而作親厚，得益不多，或生疑慮、怖法、貢高，以此之故，自類相同而作親厚。

　　如是等自共親厚，是名善親厚。

　　自共親厚者，自與親厚，自常親厚，自向親厚，自求親厚，不待他來親厚，自作親厚。如何親厚者，

　　若善知識，若善親厚，隨順、不離、相親近，是謂善知識，善親厚。

　　隨順者，順佛教言及一切善說親近方便之法，及隨時隨處隨順知識善友之意志行相而行。

　　不離者，不作井蛙，蝶性，順自偏小之見，及暫依便去，不得精蘊法益，應學如鵬如蜂，所見廣遠，
能取精華成蜜。

　　相親近者，晨夕聚首，三業相親，觀摩得益，以此所緣增上緣故，難變不難，易更容易，快能成辦
一切事，入一切道。但必長久相依，無間增上，乃能成熟最初因心，善能致果，是名善知識善親厚之道。

　　云何善眾？

　　此明依止僧團廣眾同學之道也。前依學修次第程位立說，此依所學五法蘊分類立說。故云：

<pb n="16"/>
　　若依持戒人，學持戒，心向彼、尊上彼、傾向彼、解彼。

　　依持戒人學持戒者，戒同、見同、學同、意志不乖、容易進道。

　　心向彼者，專意向彼宗義，法向、法類、法次、法行，如如不背。

　　尊上彼者，如是宗義法行等，見為最勝，無上無過，勤敏行之。

　　傾向彼者，若事若人，若法若行，悉皆俱喜隨行，傾意佐助，順彼不逆，令其事成。

　　解彼者，若見彼所作非隨法行，不即生疑，應求彼之密意，若能了知彼密意者，可獲甚深之慧見，
妙行善巧；若再再審知，非如法，不隨順法，應當委曲方便，令知令改。

　　若依定人，學定，乃至彼解脫知見人，學解脫知見，心向彼、尊上彼、傾向彼、解彼，是謂善眾。

　　如是等義，悉同上解。

　　云何攝諸根門？

　　諸根者，六根，眼耳鼻舌身意也。門通出入，內受外觸，萬馬奔騰，由此發生一切善不善法，令心
隨境不定，依情造作種種顛倒錯失之主見，若求定心，必先護根門，不入顛倒。如何護攝耶？

　　若比丘，眼見色，不取色相，能起眼根者，攝令不放逸。

　　由六入引觸生受，受復緣愛，由愛無明，引發取持，能令眼根再再沾附不息，不覺不知，流入識行，
乃至造作生死苦業。若能先明此理，覺知收管，令不放逸，使心不流，流則返回，是為勝上。若還不能，必當

　　斷惡不善法，及希望世憂。

　　不令由此沾附放逸，展轉多生惡不善法，及財色希望，世間憂慮。治之立法者，
<pb n="17"/>

　　順持戒，守護眼根，得眼根戒。

　　此必善修辨識阿含，初修入道，別無善法，依此漸得養成根力，出生方便善巧，乃能守護眼根，恆
久再再習練，得眼根律儀，便能內治其心在定。耳鼻舌身，亦復如是。

　　乃至意識法，不取法相，能起意根者，攝令不放逸，斷惡不善法，及希望世憂，順持戒，守護意根。

　　此意識種子，能生過去現在未來，追憶、虛擬、推度，種種境界，現前如真，由此影相，能令意根
放逸不定，造行成識，後患滋多。依法依戒，覺知取捨，攝心歸本。若是惡不善法，及希望世憂等，正
知興衰，順持戒法，根力作用，守護意根，復歸本處。此下總修，復有五法；

　　如此六觸入，護微念，解射，念善成就行，見欲過患，常自護意。

　　如此六觸入，務當覺知觸境，沾附收取；息止歸本，注念不流。別又五法如下：一者護微念，此有
二，第一細雜徧行上攝心，第二前所養成之定念，正知微行，應令生用。二者解射，論云：若定聖，有
報，能斷煩惱，是名射分定。射者，喻也，在定道上用力得力處，治心入定之方便善巧也。三者念善成
就行，慧行刻意成就之正念定念決定，及解脫法次之願望，已成未成者，善思念之。四者見欲過患，欲
者虛幻無常，變壞是苦，更縛更深，乃至墮落不起。五者常自護意，護微念，解射，念善成就行，見欲
過患，此等諸法，在平時等觀理抉擇，臨境攝修護意，乃能有用。

　　是謂攝諸根門。

　　此者依律戒之事，轉為收攝諸根之法，事定根定，乃堪入定。但是初修不易，而是初修必學。如是
因緣不具，不能得定，得亦如蟲食木，偶爾成文。智者善聚資糧，恆久不厭修學，以養成諸根如律，最為重要。

　　云何飲食知足？知量而食。

　　如世尊說，比丘當知，食有四種，能令部多（已生）有情安住，及能資益諸求生者。何為四食？一
者段食，若粗若細；二者觸食；三者意思食；四者識食。由此四食，說諸有情，皆依食住。云何知足？
<pb n="18"/>
於諸段食，得少為足，不生希望，求多求美，積集藏護。云何知量？於諸食飲，不多不少，非時非食，
不求不用，依量而食。

　　不掉，不生貢高，不為養身，不為嚴飾身，唯欲安身，不起瞋恚，欲修梵行，斷故受，不生新受，
為活命故，捨憎愛金剛，常處中行，不求利，勤力，樂行。

　　如是等有十三種，以下論文分別解說，云何須食，為勤力樂行故。

　　如人患瘡，以藥塗之，為欲令愈，比丘亦爾，知量而食，不起掉，不生貢高，乃至不求利，勤力，樂行。

　　以上列名表義，以下依名解釋。

　　云何掉食？若作是念，我食此食已，當作身口意掉，是名掉食。

　　身口意掉動作務，不守諸根，不正念食法。又身掉者，食處不定，時行變更為樂；口掉者，嗜味求
新，變動不一；意掉者，食此思彼，貪多務美，廣求積聚，護藏自享，身心不定。

　　云何貢高食？若作是念，我食此食已，當增長放逸，是名貢高食。

　　飲食豐美，饒享滿足，放心逸樂，跳步遊觀，談笑戲舞，不思患害，不念無常，忘失定念。

　　云何養身食？若作是念，我食此食已，當益於身，是名養身食。

　　依食強身，廣求補品良藥，不念無常，身強好事，更增惡欲，婬念不治。

　　云何嚴飾身食？若作是念，我食此食，當端正姝好，妙相成就，是名嚴飾身食。

　　身相莊嚴，對鏡自愛，便思游履，令他喜看、讚善，由此興起邪欲、放逸掉亂、非法眾行，壞失正
戒律儀，難得趣定。

<pb n="19"/>
　　若比丘，不作是念，我食此食，當作身口意掉，當作貢高，當養身，當嚴飾身，是謂不掉食，不貢
高、不養身、不嚴身食。

　　如是四種練習，初修最當著意，改轉身心習氣，眾戒易持，邪命惡法不生。

　　云何但欲令身住？應作是念，我食此食，但欲令身住，不終不沒，是名但欲令身住。

　　只為存身養命，受食，如食子肉想。

　　云何不起瞋恚，若饑，緣饑故，生身心苦受；若食過度，緣過度故，生身心苦受。若比丘知足而食，
善思量食，則瞋恚滅，不生不起，是名不起瞋恚。

　　緣飢渴故，身心受苦，見他豐餘逸樂，引發瞋恚不平等想，出生種種嫉妒毒害惡行，轉生苦受，知
已平伏其心，更修慈行喜心。

　　云何欲修梵行？梵行調八聖道也。應作是念，我食此食已，能修梵行，令梵行久住，為
盡苦際，是名欲修梵行。

　　依八正道，四聖種行，是名盡苦法，以此為藥，調治食行。

　　云何斷故受，不生新受？若饑，緣饑故，生身心苦受，是名故受；何謂新受？若食過度，緣過度故，
生身心苦受，是名新受。若比丘，知足而食，善思量食，是名斷故受，不生新受。

　　飢渴是苦，過量非法飽食等，更增新苦。世間諸病眾罪發生，多由美食過量，多求而不厭足。

　　云何為活命故食？應作是念，我食此食，為住命根，護持戒行故，是名為活命故食。

　　為修行持戒故，正命養身，不為貪食，修行持戒。

　　云何捨憎愛金剛？若饑，緣饑故，生愛煩惱金剛我，（乃至）憶念憎如是飲食；若食過量，緣過量
<pb n="20"/>
故，生憎煩惱金剛我，不憶念如是過度飲食．若比丘知足，善思量食，捨離憎愛煩惱金剛，是名捨離憎愛金剛。

　　金剛者，最極難知難斷之堅固我執也，行者求之不可得，其體相在處，當於飲食憎愛上見之治之。
若能於食上照見無我，平息現境愛憎之情，是入道之要門也。

　　云何不求利？若不以粗食為足，多食嗜味，貪味勤求，希望飲食，是名求利。若比丘以粗食為足，
量食，不嗜味，不貪味，不勤求，不希望飲食，是名不求利。

　　若於食厭粗少，求多美，則必求名馳利，以此之故，身不入道，心不得定，如在家人。

　　云何勤力？若作是念，我食此食，欲身勤進自勉，是謂勤力。

　　捨名利，甘粗食，如四聖種說，則能勉力於定慧之行。

　　云何樂行？若饑，緣饑故，生身心苦受；若食過度，緣過度故，生身心苦受，是名不樂行。若比丘
知足，善思量食，無有不樂，是名樂行。（食事分別十三種竟）

　　放不下飢渴與美食過量，則樂行於食為務，退道遠法。若能知足，善量，少營，事定心定，成就聖
種，樂速通行。

　　復次如上所說食事一十三種入定因緣之要，皆為行人，於此所依之食事上，照見金剛我
性之形像，而善對治之。

　　云何勤精進，不睡眠？若比丘於晝，或結跏跌坐，思惟或經行，心離障礙法。初夜，若經行，若思
惟，心離障礙法；中夜，右脅著床，壘腳而眠，思惟起覺想；後夜，若思惟，經行，心離障礙法，是名
勤精進，不睡眠。

　　此示日夜三時進道之相，依少睡眠，精勤進道，道在何處？即心離障礙。初修勿計功德成就，注重
消滅過失。此定道中之善法障蓋等，不知不離，終竟多修無成，反成退道，是故必當先知此理，精進有方向。

<pb n="21"/>
　　云何離障礙法？障礙法，調五蓋也。

　　障礙修定，名障礙法。五蓋者，貪慾、瞋恚、昏沉睡眠、掉舉惡作、疑。大小持戒犍度經中，如來
廣說法喻，此中略說。

　　如佛說：五蓋是心煩惱，損智慧法；又如佛次說：若在家出家人，有五蓋覆心，若自知義，若他知
義，若知自他義，若過人法，若離欲知見增進，若知若見，無有是處。

　　佛說五蓋覆心，煩惱眾行，是損智慧法，無論道俗，欲求經論，讀誦知義，或聽他說，或自教人，
乃至二利之行，及入禪得證離欲知見、慧行增、進等，決不能得。

　　五蓋遮礙善法，纏縛污染，生起結使，故名障礙。

　　由此五蓋纏縛污染，身心不寧，墮污穢中，便生九結十使。九結者，愛、恚、慢、無明、見、取、
疑、嫉、慳，纏縛不脫。十使者，五鈍五利，使彼入罪。

　　若修行清淨，去障礙法，清白明瞭，是名離障礙法。

　　若修行者，事前了知清淨應修，及障道法應斷，是為最要。（助行因緣前加行之十三法竟）

　　大科第二，正行因緣分二：一斷，二修。

　　斷中分二：一斷五蓋心垢，二離欲惡不善法。今初：

　　云何斷五蓋？離、滅、沒、除，是謂斷五蓋。

　　離者，於五蓋情境，覺知是蓋，知蓋過失，遮護先防，不親不近，藉緣離棄，善習方便。

　　滅者，久離不親，忘情遠過。設境現前，慧覺先知，方便善能離過滅惡，障阻不生，心得入定。

<pb n="22"/>
　　沒者，現行種子，並皆不生，生起即滅，消沉不擾，淨明智生。

　　除者，更復深淘，拔除根子，永斷無明。

　　如是四種，必須依次斷除，參滅諦理，而修行之。

　　何謂心垢？五蓋是心煩惱，垢膩不明，是名心垢。

　　此言心垢不除，淨體雜合染污，如穢濁之水，洗染衣物，終竟不還淨白，心不入定。去垢則明生。

　　云何損智慧法？五蓋覆心，慧力贏劣，是名損智慧法。

　　慧水滋潤五蓋惡法，正慧微弱，如少油燈，照不明現，乃至失明無照，或成錯亂。

　　斷法第二科，離欲惡不善法。

　　云何離欲惡不善法？欲謂五欲。

　　五欲者，色聲香味觸，五根所對之塵境也，彼能生貪，故名之為欲。

　　復次，塵非欲，聖法中謂是求那。

　　外境之塵，非是欲心，佛教中謂是微塵，音雲求那，四大之功能作用也。所以變生五塵，色法之屬，
細極而肉眼不可見。塵者，剎那生滅、動搖不住、無常變壞之義。外道勝論師，立為二十四德之德句，
謂此有實在德用故；數論師立為喜憂捨三德求那。今人稱為原子、原子能、電子等，皆屬塵類，名為求
那，聖言此非欲也。

　　若憶想染著，此是欲，如是佛說：種種色非欲 眾生想欲染 世間色常住 健者離欲染

　　依佛偈言，塵非是欲，若於塵境，憶想染著，乃是欲性。勇健之人，離內染性，外境無能作用。
<pb n="23"/>

　　若此五欲中，貪、重貪、堪忍、繫著，是名欲。

　　此言示明五欲上之貪性，是欲體，離自內貪，外境消滅，行者應知內外。

　　云何惡不善法？身口意惡行，是名惡不善法。

　　身口意三惡行，總括一切惡行。

　　復次，十不善業道，是名惡不善法。

　　總為三惡行，分為十不善：身三，口四，意三。俱舍頌云：世別由業生，思及思所作，思即是意業，
所作謂身語。身口所作，名之為業，意業所作，亦業亦道，故曰業道，道者思也。別解脫戒，重在對治
身口之惡行；定道禪修，重在對治意業之不善；戒定雙行，則三業入正，出生智慧光明之門，先斷十惡。

　　復次，不善根相應法，不善根所起，無緣非受法，是名惡不善法。

　　不善根相應心心數法，是三不善根種子所起，雖未得外境現行緣引，無苦樂受報，然此內識無表種
子存在，相續引發，逢緣現行，即此能生種種惡不善法，必待止觀深定，相應能知，知已擇
滅，是為重要之禪行也。

　　復次，貪慾、瞋恚、愚癡（三不善根），忿怒、怨嫌、妄嗔（嗔所起），嫉妒、慳惜（貪生），諛
諂、欺偽、匿惡（妄生），無慚、無愧、貢高、諍訟，及我慢等（癡生），是名惡不善法。

　　此顯現行惡不善法，對境情生，必當事前見境覺知，慧行慧力，方便防治為上。臨事才知之對治方法者，

　　唯依律儀修行之力為主，自作方便，有正不正，必善了明；事後方知有過，應嚴作慚愧懺除，逾快
逾好，不可覆藏護過怠慢，以為微細不治，便能轉起大惡，是定道不能增長或更退失之因，行者必須若
定若事，前後覺察，洗除心垢。心垢離，智明生，是極重點。

<pb n="24"/>
　　復次，邪見、邪覺、邪語、邪業、邪命、邪進、邪念、邪定、邪解脫、邪智，及餘隨邪法，是名惡不善法。

　　此是十邪應知，十邪不知不解，正能障礙無學十智，是智慧垢膩，以慧雜邪，慧反成愚，乖違正道，
損害定力，愚智相雜，不見正宗涅槃解脫大路之方便善巧，俗情求道，道不可得，應當依止正道，正受
慧行，刻念專修，明鏡當前，時時反照，加以聖教指告重要之點，改邪反正，智慧無垢，亦復增長，定
燈添油，穩正向上，集中有力。

　　如是欲惡不善法，若遠離、不近，不雜、純淨別處，是名離欲惡不善法。

　　此總結正修中斷行之境，或曰離，善巧離法故，亦曰斷徧知方便。若三不善根，十惡業道，心心數
法之徧計種子，種子出生之現行惡法，能損智慧之十種邪法隨邪法，如是等境上，必先有覺有觀，善覺
善觀，於此等惡不善法，對治擇滅。初則遠離，離不再近，近而無雜，自得純淨安穩之正住。別有定道、
定境、定力、定智，可作依止，乃至不隨俗情之境動搖擾惱，是名離欲惡不善法，略言離法。由此離法，
出生定智解脫，非偶然也。以上斷法之因緣竟。以下正修之因緣者，即是正修四根本定。今初，

　　明初禪之總相分三：一有覺有觀，二離生喜樂，三初禪五支相釋。

　　云何有覺有觀？若行覺觀，是謂有覺有觀。

　　覺者，（瑜珈義雲）：如從夢覺；又悟入如所有事，謂能簡擇之俱生慧；又覺言，說為先之慧，是名覺。

　　觀者，<bf>《顯揚雲》</bf>：謂於如所聞思法中，正修行時，由緣三摩地影像境作意故，得安三摩地故，簡擇諸法，是

　　名觀。（本論有解在後）

　　云何離生喜樂？若離欲惡不善法，生喜樂，是名離生喜樂。

　　離者，總言離欲惡不善法，分謂離蓋，離欲，如前十三助行斷法因緣，及正行斷法等，乃至別解脫
戒之行持，四諦加行十六行觀等，法忍諸智現行，若行若智，皆曰離法。離不善故，喜樂便生。非不去
欲惡，專務喜樂，能生喜樂。此聖教正道之門也，行者善知。
<pb n="25"/>

　　云何成就初禪行？初禪有五支：覺、觀、喜、樂、一心。

　　四禪共有十一支，此初禪五支相，禪之體相也，要當次第因緣，悟入一心，勿得忙亂，一人競跑。

　　云何覺？重覺、究竟覺，諸所記念，法明來至思惟心，是名覺。（參觀前文）

　　重覺者，於法再再簡擇；究竟覺者，於法了解，凡諸聞思諸法，正修行時，憶念此法；爾時明慧來
至思維心，得解了於法，名曰覺悟。

　　云何觀？心行、順行、微行、津液、微觀、心微轉，是名觀。

　　心行者，心隨前境造行；順行者，相應無別掉動；微行者，多親近，淨細深入，樂行不斷；津液者，
離生增長，喜樂初生、正生乃至於身觸證初起；微觀者，如上心行乃至津液，深細前後現修得失之相，
乃至義相觸證之境，相續細轉，猶如伏流，正知正念不失；心微轉者，由此慧證細入漸深，轉變惡識種
子，而生正智；又微者，相續之潛伏力也，或云根力，是名觀。

　　云何喜？歡喜踴躍，是名喜。

　　由修覺觀，明理照惑，離世憂苦，或身諸根，一處多處起觸，適情悅愉，踴躍生喜，是名喜。

　　云何樂？心忍受樂，意觸樂受，是名樂。

　　內心達理，安忍之樂受，及意處思維，意觸可意之樂受，故名樂。

　　云何一心？心住、正住，是名一心。 工

　　正念正知，不沉不掉，等引等持，心一境性，是名曰定。

　　此五支，是名初禪。何謂初？若此四禪，以次順不逆，以次入定行，此是始，此是初，此是一 ，是名初。
<pb n="26"/>

　　五支者，覺、觀、喜、樂、一心，是初禪行相之五大枝，枝上復有枝，說不能盡，總以五枝而攝其
餘。初修必依次第，總修別修，前後勿亂，此顯行觸之相。

　　何謂禪？

　　定道定相之枝林功德也，此有無量百千三昧之相，今初禪中，功德義相，攝之有七，是為百千三昧
之根本，故稱為根本四定，是禪行先知之門路。

　　謂捨心垢，正捨、緣捨，是謂名禪。

　　此七義中之第一，捨心垢。垢者，蓋、欲、惡不善等；正捨者，依正法律，以不殺等五編七聚等，
捨貪瞋癡等；緣捨者，以慈捨貪，以悲捨嗔，以喜捨等捨癡，是稱方便對治；又正捨者，依定道止觀功
能捨；緣捨者，依外緣事境方便捨，謂由捨此事，而彼事亦隨之而捨，依此境而捨彼境，一法之上有多
種同法故，是稱善巧，但無論如何善巧，必以捨離心垢，為先入之門，亦是正得禪利。

　　復次，煩惱未斷能斷，是名禪。

　　由捨而除，能斷無明種子，現行煩惱，除根遠惡，是名禪。從不希奇平常事上，而觀禪行之功德。
於斷行上，了知智慧有無深淺大小。此上第一二義，皆屬去垢離障之斷德，依此覺觀，善修離法，是初
禪入定之大方便門也。又此必先覺知所斷，我有此蓋欲，然後審察令其能斷。能斷者，定力及對治力也。

　　復次，煩惱斷已，得現世樂行，是名禪。

　　所謂離生喜樂也，現世無惡，行住安靜，身心樂住，安定趣行，或得津液微行，乃至徧滿，亦曰現法樂住。

　　復次，如是善法成就，入禪明瞭，熾盛清淨，是名禪。

　　初二捨斷，第三現世樂行，名為善法成就，成已入禪，心境清白明瞭（如大雲新雨之後），攝止等持，發

<pb n="27"/>
　　生離障遠惡之威力，熾然強盛，或無覺有、觀，或覺觀漸息，住定清淨。

　　復次，如是定住，甚深妙義，專著智慧，是名禪。

　　前言止，此言觀，若得前說明了熾盛之止，自能抉擇解了甚深妙義，乃至覺明慧行．專著通達；毗缽舍那。

　　復次，行人行覺觀，意善心定，如（法）行人，若受、想、思惟、覺、觀、見慧、解脫、無癡、順、
信、悅、喜、心進、心除、信欲、不放逸（等之）念、心捨、意界、意識界，及餘隨色，是名禪。

　　此明法隨法行人，在此初禪中之心心數法也，從受想等念，乃至心捨，總意界，及意識界所屬諸心，
並餘心心所，所起之隨色無表等法，皆屬禪定之體，故名為禪。

　　復次，隨法非禪，是隨禪法。若心住、正住，此名禪。

　　若依法隨法行，非是禪，是隨修禪之法行故。要依法而得心住、正住，是此中之謂禪。心住者，無
沉不掉，遠離蓋障，對境專精不逸也；正住者，有覺有觀、離生喜樂、一心，五支中安住。得定以後，
如何護持之法者，

　　得是定已，護持威儀住，行微行，是名成就初禪行。

　　得定以後，慎勿捨離法行，放逸自便，必當嚴護戒行，威儀無失，諸根如律而住，身定心定，遠離動搖；

　　行微行者，多親近，淨細深入，精液微行不絕。

　　如是五支、七義，是名成就初禪之行法也。（以下顯示法喻行相）

　　若比丘身，離生喜樂，津液徧滿。

　　此先明身義。身者，我執之實現，五蘊惑業緣生無體，實無我及我所有身。但初修行人，無此身相，
法無所依，以幻離幻故。又此身者，非受行五欲之身，是聖心入聖道，離欲惡不善法，無垢之比丘身
<pb n="28"/>
（或同此性者），律儀中住之比丘人，由斷離欲惡法出生之喜樂受受者，假名比丘身。離生喜樂，即是津液徧滿。

　　此身盡離生喜樂，津液徧滿，無有減少。

　　此身盡者，謂此離生喜樂之行相，徧滿眼等諸根，身支骨節肉體，脈系精血，風息等道，莫不充洽和潤，

　　諸身處處調適悅愉，無餘剩處，故名盡。

　　即此離生喜樂之津液偏滿之相，在走出定，存想微行，動止在念，無有減少。

　　此下以喻顯法，務必生思，法喻和合。

　　如善洗浴師、善洗浴師弟子，

　　善洗浴師者，佛也，除眾生垢，令得解脫清涼故；善洗浴師弟子者，諸大聲聞上座，及後來傳演之師也，

　　師師皆同一法一戒一性一解脫故。又此善洗浴師及眾弟子，皆以覺觀，斷洗身心垢染，令此行人，
身心離生清淨喜樂自在之人也。

　　以細澡豆，盛著器中，以水灑已，調適作摶。

　　細澡豆者，喻此斷離覺觀之法也。無澡豆法，雖洗難淨；有澡豆法，不洗亦不淨。又此斷離覺觀之澡豆，

　　必細治之，再再衝磨，乃堪洗用，善受存在身心器中，勿令散失，加以定水灑和，雜糅捶練，教觀
與禪定調和，輔之規範，調和溶適，堅緊作摶，合而為一。

　　此摶津液徧滿，不幹不濕，內外和潤。

　　此摶，務同津液徧滿之定身和擦。幹者，定少法義多；濕者，定多法義少；務必止觀均等調善，定
中出定，內外和潤，水不見水，物不見物，但一摶相，糅練功成，出生五支七義之功德，名曰初禪。
<pb n="29"/>

　　如是比丘，此身離生喜樂，津液徧滿，無有減少。

　　此下得定已，保持之法也。任何境界現前，身心依定依法不動，不落喜愛憂苦之情懷，了知一切境
界，皆屬緣生無性，剎那生滅無常，內體無我我所，時時依止正法為我，善作主宰。

　　以下分別津液徧滿之四相也。

　　云何津？云何液？云何遍？云何滿？

　　此初標名，以下依名釋相。

　　如比丘住禪時，離生喜樂，初生、正生，起、正起，觸證，身離生喜樂，爾時名津。

　　即住定時，離生喜樂，初生名津。生者，從無而有名生，是依俗說有，真諦無生，和合因緣以出生
故，無常不住故，此生相隱微，難知難解，以實無生故，緣起共相，合集安立，有此假名，實無自性；
初生者，最初自相、他相、共相，合集緣起，最初剎那之動機也；正生者，此生剎那即滅，相續復生，
剎那剎那，不斷不常，無間相續之時中，名曰正生；起者，表顯出生體相，初起名起；正起者，因緣相
續，所起發展，無間相續，不常不斷之相，名曰正起；觸者，五識相應名身觸，意識相應名心觸，與聖
智相應名明觸；此雲觸者，即此離生喜樂與身相應故，故名觸也；證者，如實知見，謂於所證能證，如
實知見故；身者，此之觸證所依之身，與此離生喜樂能依之觸法和合相應之身也；即此之時，名曰爾時；
爾時身法觸證相應，名津；總此等離生喜樂，從身生起觸證之時，名津。

　　住禪時，離生喜樂，漸開微行，未能增廣，身離生喜樂，爾時名液。

　　漸者，非頓然而起；開者，濕性浸潤，向彼餘萬發展微行；微行者，隱細之動機也，以前觸證之性
相，識心種子與種子引起轉變相續之等無間緣，起增上作用故，又意識中諸心心數之潛行念力也；但此
離生喜樂，未得增廣，週徧全身，其時名液。此之喜樂法性，一處多處，一支多支，發起觸證，潤育增
長，未能全遍故。

<pb n="30"/>
　　住禪時，離生喜樂，能增廣，未至彼岸，身離生喜樂，爾時名遍。

　　微行正修，離生喜樂，行中能得增廣，未至諸根處處，其身所起喜樂，名曰遍，漸成週徧故。

　　住禪時，離生喜樂，能到彼岸，齊是謂身離生喜樂，爾時名滿。

　　離生喜樂，能到諸根處處、全皆觸證之時，名滿。

　　如是離生喜樂，生起、微行、增廣、究竟、津液徧滿之行相，是聖教禪行中根本總相，通二三四、
及一切禪法之總持門也。密教次第中，稱為顯現、增起、近得、得，亦同此意。如是義相無邊，此為根
本，廣在經論，恐繁且止。喻云：

　　如農夫，初以水溉田，地始津潤，名津。

　　農夫者，喻行人，以聖教聞思修而生覺觀定力定智明觸之水，觸灌身心之田，身心俱得法津潤澤、
調適和悅之相應，是名津。

　　潤已，水漸開，微行，未能增廣，名液。

　　法力定力之津，潤身心田已，其力發展升起，浸潤微行，未增廣大，名液。

　　液已，水漸增廣，未到彼岸，名遍。

　　法定之水，漸漸處處，諸身增長，未到周全究竟，名遍。又遍者，增長近得之意也。

　　遍已，水到彼岸一切高下盡滿，滿時，水還瀼水口，名滿。

　　水到彼岸究竟，一切諸身上下，從頂至足，處處充治離生喜樂之法定之水，盡體悉滿；滿時之水者，
謂自修得之境；還瀼者，爾時回觀；水口者，本所聞思經論法相義理之源流，謂以自己修得之境，回觀
聖教義理，是否合和，一相不異？若有異處不合，必須尋求異點之所以然，是一段修得後之要務也，勿忽。
<pb n="31"/>

　　下文重表，法與喻合，復再觀察，決定熟億，以皮住血。是故論文云：

　　比丘亦如是，住禪的，離生喜樂，初生、正生，起、正起，觸證，身離生喜樂，爾時名津；離生喜
樂，漸開微行，未能增廣，身離生喜樂，爾時名液；離生喜樂，能增廣，未到彼岸，身離生喜樂，爾的
名遍；離生喜樂，能至彼岸，齊是謂離生喜樂，爾時名身滿。

　　此下是遮異之文，制止味定者，齋依色修定，或依受想行識修定，必然出生諸病苦惱，乃至老死憂
悲等苦。如本論身念處有文，如世尊說；三苦：行苦，苦苦，變苦。是故當知，此法無常、有為、緣生、
盡法、變法、離法、滅法，我所非我有，我非我所有，我我所，皆無有我，是謂正慧觀。如是不放逸，
勤念，正智，寂靜行，依貪妄想斷，斷已，正住，正止，獨處定，如實人念，憶念，是名身念處念，親
近多修學，得須陀洹果，乃至阿羅漢果，是名身念處。

　　復次，津液徧滿，如是諸句，義一名異。

　　此遮味定者，以此身津液徧滿之句，於身份別，執為主修，忘捨正慧覺觀，當知如是四相諸句，其
義是一，皆為得正慧一心故，中間行相別，名句有異。

　　如佛說：何謂覺？若覺、重覺、究竟覺，諸所憶念，法明來至，思惟心語，是名覺。諸比丘，此義
不應如是說：覺異、重覺異、究竟覺異、諸所憶念異、法明來至異、思維心語異，如覺諸句，義一名異，
津液徧滿，亦如是，義一名異。

　　文顯易知，以下總指，不以身為境界，應以無常等法為境界。論云：

　　如比丘修慈心，遍解東方，南西北方，四維上下，慈心普廣，無異，無量，無怨，無恚，遍解一切
世間行，爾時以眾生為境界，如是比丘，身離生喜樂，津液徧滿時，以身為境界，不應如是說。

　　不應如是說者，有身有我，違佛意故（應看前文）。然究竟以何為境？論云：

　　如比丘，應思惟無常行，離欲不善法，有覺有觀，離生喜樂，成就初禪行，便離生喜樂徧滿身。
<pb n="32"/>

　　此時學人感嘆信仰如來，及尊者之教法，心情歡喜，不可言喻，頭面頂禮，願依教學行。以下顯示禪報。

　　得離生喜樂已，除身炙、心炙、身暖、心暖、身熱、心熱、身燃、心燃、身燋、心燋、身惡、心惡、
身不樂、心不樂、身不調、心不調、身不輕、心不輕、身不暖、心不暖、身不除、心不除。

　　於前助行因緣十三法中，善知識、善友、善親厚，攝而為一。

　　餘有十一法，前五法不修，或缺失故，出生炙、暖、熱、燃、燋等五法，身心痛苦之相；於後之六
法，不修或缺失故，出生厭惡乃至不除等身心障礙之六法。複分別明言：

　　一、不愛護別解脫戒者，身心炙然，如針如炙之痛，故說為炙。

　　二、缺失威儀者，面紅耳熱，內心躍動，故說為暖。

　　三、不行已行處者，魔得其使，違緣偏多，身心熱惱，故說為熱。

　　四、不護微細戒者，如持炬逆風而行，燒面著衣，故說為燃。

　　五、不受持於戒者，如柴薪由火，燋燃變炭，墮黑法中，故說為燋。

　　此前五法，應善觀之，後六法者：

　　一、不斷邪命行正命者，自他不愛，人皆厭惡，識者遠離，故說為厭。

　　二、不依善知識等三者，不得修善妙種種法樂，故說不樂。

　　三、不攝諸根者，現在身心不安，後生憂惱，故說不調。

　　四、飲食不知足者，沉重無能，行住煩悶，故說不輕。
<pb n="33"/>

　　五、不勤精進者，如木潤濕不燃，無熱情故，故說不暖。

　　六、多睡眠者，沉閉諸根，不堪修定，不除應除，故說不除。

　　如比丘，除身炙心炙，乃至身不除心不除已，得身不炙、不暖、不熱、不燃、不燋，得樂，則無煩惱金剛。

　　如是應當覺觀此等苦相因緣，尋出苦因，依法對治，擇而滅之，則無煩惱金剛。此時顯發之功德雲何？論曰：

　　不求利、勤力、樂行，齊是謂離生喜樂徧滿身。

　　得離生喜樂已，不求世利，發大精進，身心得樂，樂速通行。（初禪竟。）

　　今釋第二禪。初總明三相：滅覺觀、內淨信，一心。

　　云何滅覺觀？若覺觀寂靜、正寂靜、滅、沒、除，是名滅覺觀。

　　滅覺觀者，言覺觀寂靜也。思維等心滅，能止能寂，是名曰正寂靜；滅、漸漸不起也；沒者，消盡；
除者，拔去無明根本也。此是斷止。修法云何？內淨信也。

　　云何內淨信？內有信，正、勝、信生，具足成就，是名內淨信。

　　內淨信者，先由自心五善根之信根種子，及具有聞思修之信，名為內有信；次由此中八法次，轉成
之信心，依定修得清淨實踐之證，名為正信；勝信，前後內證，淨潔之信心；所生之信，具足成就，名
曰內淨信。又內者，非從覺觀生故。

　　云何一心？心獨住，正住，正獨處入定，是名一心。

　　獨住者，若身獨住，若心獨住，若身心獨住；獨者，無依，專而有力，不隨境緣，顛覆動搖故；正住者，

<pb n="34"/>
　　不沉、不掉、安住、近住、等引、等持、心境合一、清白、清淨、明瞭、寂然勝妙；正獨處入定者，
指示入定之總竅道，必先專精具力，明住而入，入已，心境攝合等引，心境明瞭寂照等持，則得勝妙一
心，是名一心。

　　以上總義三種竟。此下解釋此第二禪名義，及四支禪相。初名義者，

　　云何無覺無觀？若除覺觀已，定心喜樂，具是成就，是名無覺無觀。

　　不用覺觀，或捨覺觀，依內淨信，一心入修，定心生起喜樂，一心故。復次，

　　云何定生喜樂，成就二禪行？

　　依信定力，生起喜樂一心入行，乃至成就行，是第二禪行之名義。分別支相者。

　　云何二禪？二禪有四支：內淨信、喜、樂、一心。

　　此先標二禪四支之名相，以次分別釋相，初釋內淨信相，此中又八：第一者，

　　云何內淨信（思惟粗細）？若比丘，離欲惡不善法，有覺有觀，離生喜樂，成就初禪行。

　　此顯不修初禪，二禪不能入行，無法次因，無所依因，而得生起故。極尊大師說，修前必了後，修
後必照前。是禪行最要之準則也。

　　如比丘，思惟覺觀粗，我覺觀粗，內淨信寂靜勝。

　　覺觀粗者，行境上蓋欲煩惱惡不善法，及對治方便之苦等境法，所緣皆是重擾，障輕妙故，不寂靜
故；我覺觀粗者，我味共定覺觀之喜樂相，亦屬擾動粗重之相，而求內正信之寂靜勝妙。

　　比丘思惟覺觀粗已，覺觀寂靜、正寂靜、捨、滅、沒、除、盡。

<pb n="35"/>
　　此由思惟入，了知粗細，靜不靜相，欲離覺觀，則覺觀寂止，正寂靜也；若背捨，或漸滅，或沉下伏沒，

　　乃至終竟除去，凡障定擾動，令盡無餘。

　　覺觀寂靜、正寂靜、捨、滅、沒、除、盡已，內淨信具定成就，是名內淨信。

　　此以粗細等對觀，成就內淨信之第一法也。第二者，

　　如比丘（欲得實相），若以行，若受教，若法相，若方便，若專心，若思惟，若觸，離欲惡不善法，
有覺有觀，離生喜樂，成就初禪行。

　　此顯初禪行法之入路也，前文未說，今略分別補緒之。若以行者，謂由聞思所起法隨法行也；若受教者，

　　依師友之教授教誡也；若法相者，依法問辯抉擇諸法之自相他相共相也；若方便者，依事緣上，作
起種種究竟之善巧對治、及方便增益之行規也；若專心者，心專一境，由精進獨修之有力得入也；若思
惟者，由自意尋思，無常苦等，抉擇審觀，得智忍也；若觸者，在定中生起喜觸樂受之禪味等。依如是
等方便，或一非一，去蓋治欲，離諸不善，有覺有觀，離生喜樂，成就初禪之行人。

　　此顯法行，當有來路，若無聞思、法行乃至觸等，初禪不成；初禪不成，二禪難生，生亦速滅，不
可再起。若有初禪來路，遇內外緣，便生傾向。

　　如比丘行，若受教，乃至親近多修學已，心向寂靜，尊上寂靜，傾向寂靜。

　　若依廣教，親近多修學已，心生反應，如冷極思暖，煩熱思涼，動極思靜，應順心向趨勢，則二禪易入；

　　但必要有廣學之熱勢等，而後有反趣之力。最當注意，無熱不思涼也。

　　心向寂靜、尊上寂靜、傾向寂靜已，覺觀寂靜、正寂靜、滅、沒、除、盡。

　　此顯覺觀寂靜、一道順行、流勢容易之行相也。
<pb n="36"/>

　　覺觀寂靜、正寂靜、滅、沒、除、盡已，內淨信生，具足成就，是名內淨信。

　　此顯內淨信之得相也，第一以粗細對觀發信，第二以順勢法行趨向得信。

　　以下第三心得清淨。

　　（心得清淨）復次比丘，思惟覺觀是粗法，滅粗法，心清淨，清淨心，是名內淨信。

　　粗法者，能覺觀之對治方便，及所覺觀之蓋欲等境，二者並息，病癒不藥，身心無苦，無擾寂然，
心得清淨，依此清淨之境緣，得內淨信，是名第三。

　　復次比丘，思惟覺觀是粗法，離粗法，心清白，清白心，是名內淨信。

　　此第四，離粗法故，定境寂然清白，如秋雲新雨方息，遠近山林，禾稼花草，園觀如洗，虛空靜明，
無塵無風，人鳥絕跡，所觀形色顯色、清白了了之相，由此觀境，名內淨信。第五者，

　　（心得明瞭）復次比丘，思惟覺觀是粗法，除粗法，心明瞭，明瞭心，是名內淨信。

　　此顯親近多修學久，如燈法油充足，燈炷並正，密室無風，燈焰無動，能照力強，顯明生智。第六者，

　　（寂靜勝妙）復次比丘，思惟覺觀是粗法，無覺無觀地，寂靜勝妙，是名內淨信。

　　此顯覺觀寂靜之入住得相也。以淨信思惟之勝解入，以久修無覺無觀住，以寂靜勝妙為得。思惟入
者，先解思惟內外能力，如思欲開眼合眼，眼便開合，思手動，手便動，欲行則行，欲止則止，望梅止
渴，觀冰除熱，樂情生愛，苦情生悲；若觀清靜，雖鬧市亦自清靜，若觀煩擾，雖獨居清閑亦心不安寧；
久修寂靜住者，此意識尋思集中之力，不可限量，然必久習，漸令堅穩，引發增長作用，變不寂為寂，
理事通達，熟練堪能，應須再再深行，定中亦得緣息意止，而得寂靜；寂靜勝妙之得者，隨境如如、明
行現前、神足隨應之妙三摩地也。遠離罣礙恐怖，適然解脫，名內淨信。

<pb n="37"/>
　　復次比丘，思惟有覺現，其心不軟、不調、不清淨、不清白、不明瞭。

　　不軟者，理事不融，粗硬勉強；不調者，心境不一，對治取捨，難得調順一致；不清淨者，接觸對
治之境，皆屬蓋欲，染污不淨；不清白者，心境情懷，混雜擾擾，動相不息，形顯難分；不明瞭者，定
力不得專精充滿，如燈缺油，光明發照不顯，疑誤居多。

　　無覺觀，其心軟、調、清淨、清白、明瞭，其心軟，乃至明瞭，是名內淨信。

　　心軟者，內心純靜，調柔和潤；心調者，離諸對治取捨不淨之相，專心實相，心境一如，合順適然；
心清淨者，蓋欲先除，有漏之境，沉寂不現，心得清淨無為；心清白者，照境明瞭，界限清楚，為無為、
漏無漏、是處非處等，明現解證，決定無失；明瞭者，內證寂靜，解射深入，少有偏差，集中力大，引
轉不息，作用自然，光明顯了。

　　此有覺觀，無覺觀，勝不如相，比對抉擇，難易不同，其心印定，入定曉了是名內淨明瞭之信。

　　（心喜入信）復次比丘，思惟無覺無觀，心喜，心定，如行人，若信、入信、究竟入信、勝信、淳
信、心信，是名內淨信。

　　如是思惟，於無覺無觀，心得欲樂，傾向隨喜，如如心定，決定如是故。如是行者之信心名信；從
此軟調，乃至明瞭，是為入信；發生喜樂，名究竟入信；不可以他緣引轉，名為勝信；淳潔調柔，心境
一如，名為淳信；如是等信心之相，是名內淨信。

　　此上八次，顯示內淨信入道之門，至極方便善巧，餘處希有，是論主之悲懷，指示吾人實踐始終之
法次也。依之必得成就，慎勿看輕。

　　何謂喜？如行人，歡喜踴躍，是名喜。

　　未知得知，未證得證，深信前說法次法行，理觀境事，定向得益，身心歡騰踴躍，得未曾有，遠離沉掉，

　　奮勇具力，熾然樂行。
<pb n="38"/>

　　何謂樂？如行人，心忍樂受、信觸樂受，是名樂。

　　心忍樂受者，內心觸境（境者內淨信），忍可調適，不厭不怖，歡心安然，樂受自在；信觸樂受者，於所

　　信境，信、行、觸、證，實踐親知，發起樂受；樂受者，非苦非捨，其心傾向、尊上殷重之慧見樂
行所得之受也。

　　何謂一心？如行人，心信、正信，是名一心。

　　依此法次修行，內心證淨，所信能信，理定事如，事如理定，合和相應，心境不二，故名一心也。

　　如是四支，名二禪。

　　此內淨信、喜、樂、一心之四支相，即名第二禪。別錄本論十一卷十五頁文，以供學行參考。

　　一切世常無我，行心不高不下，亦無住處。若有我想、眾生想、命想、人想，無有是處。常應第一空行，

　　若得此後心，不作無益，不受不著，色聲香昧觸，於三世無礙，於欲界解脫，色界無色界解脫，滅
不復生，此是苦際，如春末月，極盛熱時，無有云霧，少水在瓦器，便速煎滅。如是比丘，若得後心，
不作無益，不受不著，色聲香味觸，乃至滅不復生，此是苦際。次復偈云：如風吹猛焰，滅時不移處，
以覺扇名色，盡亦無所至。如巧鍛熱鐵，流星滅無像，陶冶漸歸無，求相信難得。如雨投海中，本滴豈
復存？解脫亦何有？空故湛然樂。捨身離於想，諸受無所覺，所行盡寂靜，識亦自然滅。

　　何謂二？如四禪次，順不逆，以次入定行，二與初，無有中間，是謂二。

　　此顯數次也，易解不贅。

　　何謂禪？禪謂捨心垢，正捨、緣捨，是名禪。乃至復次，無覺觀行，意喜心定，如行人，若受、想、
思、觸、思惟，乃至及餘所隨色，是名禪。復次，隨法非禪，是隨禪法，若心住、正住，是名禪。
<pb n="39"/>

　　禪者，七義如初禪數，從捨心垢，斷煩惱，現世樂行，明瞭清淨，定住甚深，智慧專注，皆同，唯
第六義，此是無覺觀行，有異於初，第七心住正住亦同。得定已，護持之法者，

　　得是定已，護持威儀住，行微行，是名成就二禪行。

　　以下法喻合明，

　　若比丘，定生喜樂，津液徧滿，此身盡定生喜樂，津液徧滿，無有減少。

　　此顯得法後無退，義悉如前，喻云：

　　如大陂湖，以山圍繞，水從底湧出，不從東方，南西北方來，自從底湧出，此陂津液徧滿，無有減少。

　　喻顯定相（本論卷十三中說）。無虛空，風不住；無風，水不住；無水，地不住；無地，諸作業及種子疇

　　類、眾生聚落、藥草叢林，不住。此內淨心，本來無身無境，何須山湖水湧等境，斷身執也。若無
此境，則心無所依，無所依，亦無寄心點，定無依緣住心，便不成定；若作空空無緣，多致散漫入沉，
若以身為境者，更堅我執；故取地水風等、山湖水湧為境，定法須要故。是無身而代之以法，此假觀法，
與修行津液徧滿配合，則成就二禪之行，與無身無我，相應道顯，乃至無有退減。

　　如是比丘，身定生喜樂，津液徧滿，無有減少。

　　若依此山湖水湧，觀修入定，則定生喜樂之津液徧滿，無有減少。

　　云何津？云何液？云何遍？云何滿？如比丘住禪時，身定生喜樂，生、正生，起、正起，觸證，身
定生喜樂，爾時名津。住禪時，定生喜樂，漸開微行，未能增廣，身定生喜樂，爾時名液。住禪時，身
定生喜樂，能增廣，未到彼岸，定生喜樂，爾時名遍。住禪時，定生喜樂，能至彼岸，齊是謂定生喜樂，爾對名身滿。

　　此如前解，應熟憶持之。
<pb n="40"/>

　　如農夫，初以水溉田，始津潤，爾時名津。津潤已，水漸開，微行，未能增廣，爾時名液。液已，
水遂增廣，未到彼岸，爾時名遍。遍已，水到彼岸，地一切高下盡滿，滿時水還瀼水口，爾時名滿。

　　此以喻顯法，如上文解，應對觀之。

　　比丘亦如是，住禪時，身定生喜樂，生、正生，起、正起，觸證，身定生喜樂，爾時名津。乃至住
禪時，定生喜樂，能至彼岸，齊是謂定生喜樂，爾時名身滿。

　　此以法合喻，如上文解。

　　復次，津液徧滿，如是諸句，義一名異，如佛說：云何觸？緣眼，緣色，生眼識，三法和合觸。

　　此顯緣起自他共相，觸為自相；眼、色、識為他相；三和合為共相；即此共相，假立自相，無實觸
體，諸法有為，莫不如是，應善觀尋。

　　眼非觸，色非觸，若此法共和合聚集，是謂觸。

　　眼非觸，離眼亦無觸，色非觸，離色亦無觸，此三和合集聚，便生觸識，實無有觸，共法和合，假名為觸故。

　　諸比丘，此義不應如是說，共異，和合異，集異，聚異，如此諸句，義一名異；津液徧滿，亦復如
是，義一名異。

　　此顯有為緣生、無我、無身、無自性，皆是共法，和合而有，別有異說。

　　如比丘修悲，遍解東方，南西北方，四維上下，悲心普廣，無異，無量，無怨無恚，遍解一切世間
行，爾時以眾生為境界。比丘住禪時，身定生喜樂，津液徧滿，以身為境界，不應如是說。

　　佛說：我所非我有，我非我所有，我我所皆無有我。

<pb n="41"/>
　　和合緣生，故有假我假身，是故不應說有實我，我身津液徧滿等。

　　顯示本修者，

　　如比丘，應思惟苦行，滅覺觀，內淨信心，獨無覺觀，定生喜樂，成就二禪行，便定生喜樂，身遍滿。

　　覺觀亦行苦，故須滅，專心無覺觀，而生內淨信（前明之八法）。信生則定便生，成就喜樂，是二禪之正

　　行也。此下禪報之相，

　　得定生喜樂已，除身炙、心炙、乃至身不除、中不除，得身不炙、不暖、不熱、不燃、不燋、得樂，
則無煩惱金剛。不求利、勤力、樂行，齊是謂定生喜樂徧滿身。

　　如前初禪中解不贅。

　　今第三禪。初略顯五相：離喜、捨行、念正智、身受樂、如諸聖人解。

　　云何離？喜滅、沒、除、盡，是謂離。

　　初離蓋欲，次離覺觀，此則離喜。喜者，與定共生歡喜之觸受，亦云共味定，即是味著津液尋身等
相，若不除之，障定增長，堅固身執，不能發慧，如翅著膠，不能騰飛遠見。

　　云何捨行？謂共捨定，得、正得，護持威儀住，行微行，是名捨行。

　　共捨定者，緣心垢之行，緣覺觀之行，此緣喜味之行，此之諸行，應捨盡捨，名共捨定。於前法止
息不進，故云捨，放下放下；得等乃至微行者，初中後時之得相也。

　　云何念正智？念正智成就，是名念正智。

　　此中正智及十正法，亦曰無學十智，八正加解脫智及正智也，及餘隨正法，未生令生，生已和合我
<pb n="42"/>
身令住，不失不忘，令我究竟成就。

　　云何身受樂？樂謂忍樂，意觸樂受，是名樂。此樂身受、正受、微受、緣受，以何身受
？意身受，是名身受樂。

　　樂者，觸境忍可愛樂和合之受相；身者，六處，眼耳鼻舌身意，對境併生，此言身者，乃意觸法之
境，非前五受；正受者，對境現緣生受，微者，微行之種子生受；緣者，外緣色等所生之受。

　　云何如諸聖人解？聖人謂佛及聲聞，知自地善法，現世樂行，入定出定已，顯示、教化、流佈、開
解、演說、分別、顯現，是名如諸聖人解，捨、念、樂、行。

　　聖人者，得無漏之人，佛及有學無學須陀洹等；自地善法者，何果何向於自地位自修自得之法，及
現世樂行，現法樂住，入定出定，中間修為；悉了知已，即以自修自得，教化利他；顯示者，開示悟入，
捨念樂行之道，神通與記心說法三示導併用；教化者，利根信具，為作說法，教授教誡，根鈍下愚，曉
以因緣之事，神變示導，攝化凡愚；流佈者，教流阻斷，令其相續恆轉，未廣遍者，傳佈光揚令周；開
解者，三支立量，因緣喻顯，不知令知，倒者令正；演說者，廣大甚深之義，以四無礙辯，具義具味，
分析入微，初中後善；分別者，於諸法自共，無自性，無我，甚深緣起，抉擇料簡，開解勝分別慧；顯
現者，隱微秘密之事義，難說難知，方便顯明殊勝智見。以此七法，次第隨應開示，此中，捨、念、樂、
行，別則隨應，故稱聖人解。

　　云何成就三禪行？三禪有五支：共味捨、念、正智、無喜樂、一心。　　標名也。

　　云何共味捨？如比丘，滅覺觀，內淨信，心觸，無覺無觀，定生喜樂，成就二禪行。

　　此顯欲得三禪，必須二禪成就之導引力，及所依境行之經歷。以下分三次說。

　　如比丘，觀喜粗，我喜粗，心踴躍，共味捨，勝寂靜。如比丘觀喜粗，喜寂靜、正寂靜、滅、沒、
除、盡，喜寂靜、正寂靜、滅、沒、除、盡已，共味捨生、正生，起、正起，具足成就，是名共味捨。

　　此第一，以粗劣勝靜對觀，捨共味定法．共味定者，與定共生之憎愛金剛也。喜觸樂受，踴躍歡心，
<pb n="43"/>
即是我執之粗動相，捨之為勝，捨此則深細之寂靜智受生。若如是知行久之，則喜共味寂靜，寂靜已，
捨心生起，乃至具足成就，是名喜共味捨。

　　如比丘，若行乃至觸，滅覺觀，內淨信，心觸，無覺觀，定生喜樂，成就二禪行。如比丘，行乃至
觸，親近正親近，多修學。如比丘，行乃至觸，親近正親近，多修學已，心向寂靜，心向寂靜已，尊上
寂靜，尊上寂靜已，傾向寂靜，傾向寂靜已，喜寂靜、正寂靜、滅、沒、除、盡，喜寂靜、正寂靜、滅、
沒、除、盡已，共味捨生、正生，起、正起，具足成就，是名共味捨。

　　此第二，依修前行，心向寂靜之自然趨勢，次第轉捨此共味法，如熱思涼，動久思靜，欲得已得，
故心易向，順此易向，成就捨行，名共味捨。

　　復次比丘，離喜樂，修無喜共味定，如行人，捨、勝捨，心調正觀，調心無作，非受，是名共味捨。

　　此第三，依調心得捨也。由粗劣、靜細比觀，動靜轉向，乃至修行，心得調寂，無作非受，此共味捨。

　　云何念？行人念、憶念，是名念。

　　此第二支，念者，正念當前；憶念者，思往昔過去，皆名念也。

　　云何正智？如行人智見，解射方便，是名正智。

　　此第三支，智見者，如本論云：應思惟無我法，離喜捨行，念正智生樂，如諸聖人解。捨、念、樂、行，

　　成就第三禪行。解射方便者，如八解脫等，定力集中之方便等( 入、住、出、住方便
更要) ，是名此中之正智
　　也。

　　云何無喜樂？如行人，心不忍受苦樂意觸，不苦不樂受，是名無喜樂。

　　正示此中入定之道，喜共味如前已捨，唯有意觸樂受，此時意觸苦樂並捨，不受，不苦不樂中庸受，
<pb n="44"/>
放下苦樂，止心正受，或專念此中正智善觀，瑜珈卷廿云：依於正方便，根本定攝，內心奢摩他，證得
遠離愛樂，又證得法毘缽舍那，如是觀察，熾然明淨。

　　云何一心？如行人，心住、正住，是名一心。

　　如教修行者，依五支教住心，名為心住；正住者，不退不減，平等而住，熾然明淨。

　　如是五支，是名三禪。何謂三？如四禪次，順不逆，以次入定行，三與二，無有中間，是名三。

　　此標名識數，易解。

　　云何禪？謂捨心垢，正捨、緣捨，是名禪。乃至復次，離喜樂，修無喜共味定，如行人，受、想、
思、觸、思惟，乃至及餘隨色，是名禪。

　　此明七義名禪。初捨心垢，二斷煩惱，三現世樂行，四明瞭熾盛清淨，五定住甚深，智慧專注，六
離喜樂，修無喜共味定，如行人受、想、思、觸、思惟，乃至及餘隨色，諸心心數法與隨色法等，是名
禪。乃至第七義云：

　　復次，隨法非禪，是隨禪法，若心住、正住，是名禪。

　　如是隨法學問修行者，無得無證，是隨禪法之知行者，未得心故，不得名禪，要得心住、正住，是
稱為禪。以下得禪後，護持之方便者，得是定，護持威儀住；行微行，是名成就三禪行。同前說。

　　如比丘，身無喜樂，津液徧滿，無有減少。

　　云何乃能攝修，初入得便，久後不退無減？此以觀境喻相攝持，

　　如優缽羅池、波頭摩池、拘勿頭池、分陀利池，華從泥湧出，未能出水，此華若根若頭，水津液遍
滿，無有減少。

<pb n="45"/>
　　水定也，華定心也，華不出水，心不離定，若根若頭，全部在水，別無緣擾，寂然妙止，相應輕安之相。

　　如是比丘，身無喜樂，津液徧滿，無有減少。

　　此喻與法合，應細觀。此下分別津液徧滿四相，皆以無喜樂為主點。

　　云何津？云何液？云何遍？云何滿？如比丘住禪時，無喜樂，初生、正生，起、正起，觸證，如比
丘住禪時，身無喜樂，爾時名津。乃至住禪時，無喜樂，能到彼岸，齊是名無喜樂，爾時名身滿。

　　此四相攝之二，初津與後滿，中略，義如前相，喻者，

　　如農夫，初以水溉田，地始津潤，爾時名津。津已，水漸開微行，未能增廣，爾時名液。液已，水
遂增廣，未到彼岸，爾時名遍。遍已，水廣到彼岸，地一切高下盡滿，滿時，水還瀼水，如農夫放水處，齊是名滿。

　　此四相全顯如前，以下喻法合。

　　比丘亦如是，住禪的，身無喜樂，生、正生，起、正起，觸證，身無喜樂，爾時名津。乃至住禪時，
無喜樂，能到彼岸，齊是名無喜樂，爾時名身滿。

　　法與喻合易知，以下釋義一名異。

　　復次津液徧滿，如是諸句，義一名異。如佛說：此苦聖諦法，未曾聞，自思惟，生智、生眼、生覺、
生明、生通、生慧、生解。諸比丘，此不應如是說，謂智異、眼異、覺異、明導、通異、慧異、解異。
如此諸句，義一名異。津液徧滿，亦復如是，義一名異。

　　智者，八忍八智，乃至十智；眼者，正見正觀；覺者，正知正了無疑；明者，三世智明；通者，神
通智通無礙；慧者，覺明慧行，毘缽舍那；解者，如諸聖人解。此舉佛讚苦聖諦法門，雖未得正聞聽受，
但能於苦聖諦理，自意思惟其義，亦能生智乃至生解。借此文相，以顯義一名異，觀解勿得強分，亦復
密意說明此中相應之教，以無喜樂發生智解為上，不依身修。此下重破以身為境界者云：

<pb n="46"/>
　　如比丘，修喜心，遍解東方，南西北方，四維上下，喜心普廣，無異、無量、無怨、無恚，遍解一
切世間行，爾時以眾生為境界。比丘住禪時，身無喜樂，津液徧滿，以身為境界，不應如是說。

　　問云：當如何正修耶？答云：

　　如比丘，應思惟無我法，離喜捨行。

　　念我所非我有

　　我非我所有

　　我我所皆無有我

　　和合因緣，故有假我，假我身上，所起行思喜樂，自是虛幻不實，自作擾動，故應離去，離則寂止。
問此時有念無念、有受無受？答雲有。

　　念正智，身樂，如諸聖人解，捨、念、樂、行，成就三禪行，便無喜樂滿身。

　　念正智者，無我智，了緣起義，及解射方便；身樂者，住中受，捨喜樂行，不苦不樂受；如諸聖人解者，

　　知自地善法，現世樂行，入定出定已，顯示、教化、流佈、開解、演說、分別、顯現，是名如諸聖
人解，自他二利之大行。如是捨喜樂行，念在正智，中庸樂受，行聖人解，是名成就三禪行。此下禪報云何？

　　得無喜樂已，除身炙、心炙，乃至身不除、心不除。如比丘，除身炙、心炙，乃至身不除、心不除
已，得身不炙，乃至不燋，得心不炙，乃至不燋，得樂，則無煩惱金剛，不求利、勤力、樂行，齊是名
無喜樂徧滿身。

　　此如上釋。

　　今第四禪，先明總相，次解四支，引經明總。一斷苦樂，二先滅憂喜，三不苦不樂捨。
<pb n="47"/>

　　云何斷苦樂？如比丘斷苦樂，是名斷。

　　身不悅名苦，即此悅名樂。苦者，損惱義；樂者，攝益義；今修第四禪比丘，初支應修不苦不樂捨，
此苦樂者，是應斷故。斷次云何？論云：

　　云何先滅憂喜？如比丘憂喜已滅，寂靜、正寂靜，是名先滅憂喜。

　　心不悅名憂，意識損惱受，心悅名為喜，下三粗動故。

　　先滅憂喜者，此憂喜在前三禪地中已滅，寂靜、正寂靜故。

　　次當云何修？論云：

　　云何不苦不樂捨？

　　俱舍頌云：中捨二無別。中謂中受，亦名捨根；二者，通身心二受，此受在身心同，無分別故，然在心，

　　苦樂多生分別，在身不然，隨境力故，此略釋也。廣明如下:

　　如佛告舍利弗，如聖人離欲惡不善法，成就喜行，爾時無有五法：謂共欲染相續喜樂，共欲染相續
憂苦，共不善喜樂，共不善憂苦，共善憂苦，舍利弗，如聖人離欲惡不善法，成就喜行，如是五法盡無。

　　一者，共欲染相續喜樂無，謂世間五欲愛染，已得、今得、當得，過去變滅，憶念生喜，相續喜樂之心不有。

　　二者，共欲染相續憂苦無，謂世間五欲愛染，已未得，當未得，已得變滅，憶念生憂苦之心不有。

　　三者，共不善喜樂無，謂處不善眾中，作不善業，得意踴躍相續喜樂之心不有。

　　四者，共不善憂苦無，謂處不善眾中，作不善業，不得意，失意，喪失憂苦相續之心不有。
<pb n="48"/>

　　五者，共善憂苦無，謂共善人眾中，共善共業，歡喜問道，以善行為憂苦心不有。

　　如聖人者，從初禪人，乃至得第二三禪人，成就喜行已，如是五法盡無。何以故？

　　如聖人離欲惡不善法，得成就喜行，共欲染相續喜樂，乃至共善憂苦，爾時已滅。

　　若得禪行喜樂已，世永不能匹奪，故說爾時己死，如四天段食與三十三天段食比，如猴與人比，人
與天人比，如是喻應知。非但如是，

　　及餘共善憂樂亦滅，是謂入第四禪。

　　於寂滅解脫勝法希求，何時當入，如諸聖人所成就行？緣此生憂，是名共善憂。色無我知，無常變
異，離欲滅，如實觀過去，如此色無常，苦變，如實生喜亦滅。本論入品云：云何法入？非過去，非未
來，非現在，若法入無為，智緣盡，是名法入。智緣盡者，則共善憂樂亦滅，是謂入第四禪也。以上總
明第四禪，斷苦樂，先滅憂喜，不苦不樂捨竟。此下解四支．

　　云何第四禪？第四禪有四支：不苦不樂捨，念，淨，一心。

　　此標四支名，以下如次解釋。初不苦不樂捨者，

　　云何不苦不樂捨？如比丘，離喜捨行，念正智，身受樂，如諸聖人解，捨、念、樂、行，成就三禪行。

　　此顯依上起下，次第源流，無依因，法力不生故，故須成就三禪行。

　　如比丘，觀無喜樂粗，心猶有作，若不苦不樂捨，勝寂靜。觀無喜樂粗，無喜樂寂靜、正寂靜、滅、
沒、除、盡已，不苦不樂捨，生、正生，起、正起，具足成就，是名不苦不樂捨。

　　此依抉擇生心，如前文解。

<pb n="49"/>
　　如比丘，若行乃至觸，離喜捨行，念正智，身受樂，如諸聖人解，捨念樂行，成就三禪行。如比丘，
行乃至觸，親近多修學已，向寂靜，向寂靜已，尊上寂靜，尊上寂靜已，傾向寂靜，傾向寂靜已，無喜
樂寂靜，無喜樂寂靜、滅、沒、除、盡已，不苦不樂捨，生、正生，起、正起，具足成就，是名不苦不樂捨。

　　此依反映之理，如前文解。

　　復次比丘，離無喜樂，修不苦不樂捨定，如行人身心不忍受苦樂眼觸不苦不樂受，乃至意觸不苦不
樂受，是名不苦不樂捨。

　　此依修後證得之理，如前文解。此上不苦不樂竟。此下第二支：

　　云何念？如行人念、憶念，是名念。

　　如此第四禪修行者，念此前前後後應念，憶念清淨之道，不忘不失。

　　云何淨？如行人，念離欲染清淨，離惡不善法清淨，離覺清淨，離觀清淨，離喜清淨，離樂清淨，
離苦清淨，離憂清淨，及離餘煩惱法清淨，是名淨。

　　如是四禪八離及九，回反向內，審觀憶識，是淨非淨，依次說明。初、二，如比丘，離欲惡不善法，
離生喜樂成就初禪行。此中應觀，初二所作離染去惡，是否內外真淨？離法是否方便無過？若有瑕疵，
終不可掩，應斷未淨，斷不徧知，是故應觀離道，及淨未淨。三、四，滅覺觀，內淨信一心，無覺無觀，
定生喜樂，成就二禪行。覺觀者，行陰所攝，粗法易知，微微者，難知難斷，誰之覺觀耶？我實主宰，
此之不明，內淨不淨，不得徧知，是故應滅。五、六，離喜捨行，念正智身受樂如諸聖人解，捨念樂行，
成就三禪行。此中喜障止，樂障觀；喜樂不明，我執潛藏，止觀不寂，有風動搖，智不明淨，不善解射，
不得如聖人解，利他無智方便，是故應去障止觀者。七、八，斷苦樂，先滅憂喜，不苦不樂捨，念、淨、
成就四禪行。苦者微微恐怖，樂者小小希望，難得平靜自然，此因何故？我味伏藏故，無明習氣故，應
在此怖苦與愛樂上著眼，則不動，應在無我無自性上用功夫，則不動，應在大動常動境上磨練經過，則不動。

　　復次，離者分二，能離所離。能離者法，是否方便善巧？有上無上？有過無過？此言法上，細審細
觀，因果、境事、道理對不對？所離者，不淨也，真離未離？有患無患？真淨未淨？是動不動？委細再
<pb n="50"/>
再，內反回觀，禪道樂迅進行，究竟不動。

　　復次，第九離者，除此四禪八離所應離外，其他所餘煩惱法，一切應離，及其離法是淨非淨？亦如上觀，

　　如是等九，是名淨。

　　云何一心？如行人，若心住、正住，是名一心。

　　如是行人，不苦不樂捨心，正住離法、淨法，專心靜慮，是名一心。

　　此四支，是名第四禪。

　　即此不苦不樂捨、念、淨、一心四支，是第四禪也。以下釋名義，

　　何謂四禪？次順不逆，以次入定行，四與三，無有中間，是名四。　　如前解。

　　何謂禪？捨心垢，正捨、緣捨，是名禪。乃至復次，離無喜樂，修不苦不樂捨走，如行人受、想、
思、觸、思惟，乃至及餘隨色，是名禪。復次，隨法非禪，是隨禪法。若心住、正住，是名禪。

　　此顯七種通義，如前釋。

　　得如是定，護持威儀住，行微行，是名成就四禪行。

　　得此定已，護持之法，亦如上釋。此下設喻。

　　如比丘，修清淨深心，身遍解行，無不徧處，如男子女人，著白淨衣，上下具足，從頭至足，從足
至頭，無不徧處。比丘亦爾，修清淨心，身遍解行無不徧處。

　　此中分二：一身喻相，二心喻相。身喻者，顯身觸及光明相也；心喻者，表定心不動也；今先明身
相，如有比丘清淨修行中，由止觀力發觸，出生似染樂相，能令身心遍解觸行，無不徧處；白淨衣者，
<pb n="51"/>
顯淨極光明顯現；從頭至足者，光明徧滿之相。二心喻相者，

　　比丘入第四禪，心不高不下，不憎不愛，定住不動。

　　此總明第四禪心相，正平不動。喻云：

　　猶如靜室，泥治內外，戶牖具閉，無有風塵。

　　根律儀成就，離生成就，自處整潔，防護嚴密有方，故無風塵之擾。風者內心自動，塵者外境變現，
內外緣息，心境不擾。

　　於其室內，然以油燈。

　　於此密室之中，燃內淨信燈，照見無我。

　　若人非人，若風若鳥，無有觸者。

　　離喜捨行，成四無量，怨親平等，人不為障，魔不能擾。風者，心風八法；鳥者，突然而來，不測事變；

　　如是障等，以治室嚴密具智之故，悉不為礙。室中信燈熾然，光照徧滿，念智俱生，發生聖人解行，
能成二利，亦無障阻。

　　然焰不高不下，不傾不曲，定住不動。

　　此第四禪離淨之相。燃焰者，表定力及光照也，定力剎那前後等引等持，不常不斷，喻如燈焰，由
焰發光，照破暗冥，事物明現，正等智生，止觀相應；不高不下者，正住，應住，解射方便；不傾不曲
者，身柱端正，心亦質直，不傾二邊，不隨邪曲；定住不動者，如燃焰不動也。

　　比丘入第四禪，亦復如是，心不高不下，乃至定住不動。

<pb n="52"/>
　　此法與喻合。

　　云何高心？共掉相應心，是名高心；云何下心？共懈怠相應心，是名下心；復次，共七慢相應心，
是名高心；共我相應心，是名下心；云何愛心？共染相應心，是名愛心，云何憎心？共瞋恚相應心，是
名憎心。此四禪中，心不共掉、不掉相應，乃至不共瞋恚相應，是名不高不下，不憎不愛。云何住？若
心住、正住、獨處定，是名住。云何不動處？不動謂第四禪。

　　論自分別高、下、憎、愛、定、住、不動等義，如文易知。復次，舉聖言以明動不動相：

　　如佛語優陀夷：若比丘，離欲惡不善法，有覺有觀，離生喜樂，成就初禪行，我說是動，此有何動？
謂覺觀不滅。若比丘，滅覺觀，內淨信，一心，無覺無觀，定生喜樂，成就二禪行，我說是動，此有何
動？謂喜未滅。若比丘，離喜捨行，念正智，身受樂，如諸聖人解，捨念樂行，成就三禪行，我說是動，
此有何動？謂捨樂未滅。若比丘，斷苦樂，先滅憂喜，不苦不樂捨，心淨，成就四禪行，我說是不動。

　　此明四禪，前三有動，第四不動。初禪覺觀不滅動，二禪喜未滅有動，三禪捨樂未滅動，第四禪苦、樂、

　　憂、喜、捨五受俱無，心念離、淨，故不動。此之義理，如前廣說。

　　若比丘，離欲惡不善法，入初禪，從初禪起，入二禪，從二禪起，入三禪，從三禪起，
入四禪，是謂到不動處。

　　此顯禪法，必以次第完全，乃得生起。缺釘脫齒，安布不周，法輪不轉，亦無引帶互起之力，不是
一套活法。前已廣說，今復重示，智者善知。

　　此下顯四禪果報，四種自在。今此第一，隨行自在：

　　比丘如是修學四禪，欲證通法，隨心所欲，即能得證，自在無礙。

　　若誰比丘，依此四禪根本方法學修，欲得六通萬法，隨欲自在通行無滯。

<pb n="53"/>
　　復舉喻顯法云：

　　如四衢平處，有善調駕四，有善御者，隨意自在。

　　四衢者，喻四念處、正勤、如意足、四無量、聖種、通行、四修定等定道必遊之路。平處者，如無
覺無觀、三空觀門等，空行航線，此在初禪入先，及初禪行中，應善修者，前未具說，今略顯意。有善
調駕四者，無我四句，我所非我有，我非我所有，我我所皆無有我，具此四無我力，則能任重致遠，無
勞無息，難行能行；有善調御者，顯善識無我，解了緣生，有智慧行人。如經言：比丘如是思惟，人有
眼耳鼻舌身意，假名為人，眼耳鼻舌身意非人，離眼耳鼻舌身意亦非人，如捨有梁椽牆壁，假名為捨，
梁橡牆壁非捨，離梁椽牆壁亦非捨（文略）。如是法正生，正成就，正出，假名為捨，假名為人。以如
是方便，知此法（我法）無常、有為、緣生、盡法、變法、離法、滅法，若能善知善用此法，稱善調御
者。一切四禪，及餘善地，遊行自在，此初自在。第二自在著，定靜自在，亦云內淨信自在，論云:

　　如是比丘，親近四禪多修學已，欲證通法，隨心即得，自在無礙。

　　此勸修之詞如上解，此下以喻顯法云:

　　如盛水瓶，堅牢不漏，盛以淨水，平滿為飲，隨人取用，如意自在。

　　盛水瓶者，謂具德行人；堅牢者，有覺有觀，法相法義，抉擇無過，聞思皆備；不漏者，去心垢法，
離欲惡不善法；盛以淨水者，得初禪已，隨修內淨信，離覺觀，得空智深定，無我無離純一之定水平滿；
平滿者，不欠不缺，如量成就，堪自慧心使用，乃至神通如意。第三自在者：如是比丘，親近四禪多修
學已，欲證通法，隨心所欲，自在無礙。

　　此亦勸勉如上，喻顯者，論云：

　　如陂泉遮水，平滿為飲，隨人決用，如意自在。

　　陂泉者，山頂高泉，有眼通海，水自湧出，平滿如量，有增不減；喻者具念智，解射方便，如聖人
解，非如瓶水；但供自用，此則自利益他，隨人飲用決放，無不如意，慧用自在。
<pb n="54"/>

　　如是比丘，親近四禪多修學已，欲證通法，隨心所欲，即能得證，自在無礙。

　　勸修之言也。

　　若比丘，欲以神足動地，能以一為多，以多為一，乃至梵天，身得自在，隨所欲入。若欲受天耳清
淨過人，能聞二聲，人非人聲，隨所能入。欲知他眾生，能知有欲心，如實知有欲心，無慾心，如實知
無慾心，隨所能入。若欲憶念無量宿命，能憶一生，乃至成就此行，隨所能入。若欲受天眼清淨過人，
能見眾生生死，乃至如所造業，隨所能入。若欲盡有漏，成無漏，得心解脫，慧解脫，現世自知證成就
行，我生已盡，梵行已立，所作已辦，不受後有，隨所能入。

　　此顯四禪完全成就，通明自在，作業自在。

　　復次，大毗婆裟卷八十云：若能斷結，五蘊俱生，能為所依，起多功德，能具攝受，四支五支，能
發六通，具四通行，三種變現，三明，三根，三道，三地，四沙門果，九徧知道，見修二道，法類二智，
及忍智者，名為靜慮。

　　如是四禪，親近多修學，得知是果報。

　　此中詳示四禪修相次第，是總攝禪定一切根本之因緣也。必須如次精修實踐，一切定道禪法能入。
若不親近修學，則定道難入，不具因緣故。智者善知之。


　　釋迦如來教下弟子比丘能海學記（在五台山吉祥律院1960年己亥臘月21日）

　　跋地羅帝偈

　　慎莫念過去 亦勿願未來 過去事已滅 未來復未至

　　現在所有法 彼亦當為思 念無有堅強 慧者覺如是
<pb n="55"/>

　　若學聖人行 孰知愁於死 我要不會彼 大苦災患終

　　如是行精勤 晝夜無懈怠 是故常當說 跋地羅帝偈

　　附講：恃相卅八法（舍利弗論，煩惱品）

　　恃我慢憍勝 無明顛倒始 煩惱諸行生 內慧行自照

　　初叚有十法 恃生恃種性 恃色恃財富 恃貴恃尊勝

　　恃豪族無病 恃年壯命壯 皆屬生身執 不可依作依

　　次叚十二法 恃工巧多聞 辯才得利養 得恭敬尊重

　　恃備足師範 恃徒眾黨侶 恃長宿恃力 皆從我所生

　　後叚十六法 恃神足禪定 恃無求知足 獨處阿練若

　　恃乞食糞掃 離荒食一受 恃塚間露處 樹下常端坐

　　隨坐但三衣（增）

　　如是十六法 皆三學杜多 佛讚勝功德 不恃則為妙

　　內慧行之基

</file>